<aeschylus. urn:cts:greekLit:tlg0085.tlg001.1st1K-grc1>	Ικετιδες Χορος Ζεὺς μὲν ἀφίκτωρ ἐπίδοι προφρόνως στόλον ἡμέτερον νάιον ἀρθέντ᾽ ἀπὸ προστομίων λεπτοψαμάθων Νείλου. Δίαν δὲ λιποῦσαι χθόνα σύγχορτον Συρίᾳ φεύγομεν, οὔτιν᾽ ἐφ᾽ αἵματι δημηλασίαν ψήφῳ πόλεως γνωσθεῖσαν, ἀλλ᾽ αὐτογενεῖ φυξανορίᾳ, γάμον Αἰγύπτου παίδων ἀσεβῆ ʼξ̓ονοταζόμεναι. Δαναὸς δὲ πατὴρ καὶ βούλαρχος καὶ στασίαρχος τάδε πεσσονομῶν, κύδιστ᾽ ἀχέων ἐπέκρανεν, φεύγειν ἀνέδην διὰ κῦμ᾽ ἅλιον, κέλσαι δ᾽ Ἄργους γαῖαν, ὅθεν δὴ γένος ἡμέτερον τῆς οἰστροδόνου βοὸς ἐξ ἐπαφῆς κἀξ ἐπιπνοίας Διὸς εὐχόμενον τετέλεσται. τίν᾽ ἂν οὖν χώραν εὔφρονα μᾶλλον τῆσδ᾽ ἀφικοίμεθα σὺν τοῖσδ᾽ ἱκετῶν ἐγχειριδίοις ἐριοστέπτοισι κλάδοισιν; ὦ πόλις, ὦ γῆ, καὶ λευκὸν ὕδωρ, ὕπατοί τε θεοί, καὶ βαρύτιμοι χθόνιοι θήκας κατέχοντες, καὶ Ζεὺς σωτὴρ τρίτος, οἰκοφύλαξ ὁσίων ἀνδρῶν, δέξασθ᾽ ἱκέτην τὸν θηλυγενῆ στόλον αἰδοίῳ πνεύματι χώρας: ἀρσενοπληθῆ δ᾽ ἑσμὸν ὑβριστὴν Αἰγυπτογενῆ, πρὶν πόδα χέρσῳ τῇδ᾽ ἐν ἀσώδει θεῖναι, ξὺν ὄχῳ ταχυήρει πέμψατε πόντονδ᾽: ἔνθα δὲ λαίλαπι χειμωνοτύπῳ, βροντῇ στεροπῇ τ᾽ ὀμβροφόροισίν τ᾽ ἀνέμοις ἀγρίας ἁλὸς ἀντήσαντες ὄλοιντο, πρίν ποτε λέκτρων, ὧν θέμις εἴργει, σφετεριξάμενοι πατραδέλφειαν τήνδ᾽ ἀεκόντων ἐπιβῆναι.
<aeschylus. urn:cts:greekLit:tlg0085.tlg001.1st1K-grc1.1>	Χορος νῦν δ᾽ ἐπικεκλομένα Δῖον πόρτιν ὑπερ- πόντιον τιμάορ᾽, ἶνίν τ᾽ ἀνθονόμον τᾶς προγόνου βοὸς ἐξ ἐπιπνοίας, Ζηνὸς ἔφαψιν: ἐπωνυμίᾳ δ᾽ ἐπεκραίνετο μόρσιμος αἰὼν εὐλόγως, Ἔπαφόν τ᾽ ἐγέννασεν:
<aeschylus. urn:cts:greekLit:tlg0085.tlg001.1st1K-grc1.2>	Χορος εἰ δὲ κυρεῖ τις πέλας οἰωνοπόλων ἐγγάιος οἶκτον [οἰκτρὸν] ἀίων, δοξάσει τιν᾽ ἀκούειν ὄπα τᾶς Τηρεΐας μήτιδος οἰκτρᾶς ἀλόχου, κιρκηλάτας ἀηδόνος,
<aeschylus. urn:cts:greekLit:tlg0085.tlg001.1st1K-grc1.3>	Χορος τὼς καὶ ἐγὼ φιλόδυρ- τος Ἰαονίοισι νόμοισι δάπτω τὰν ἁπαλὰν Νειλοθερῆ παρειὰν ἀπειρόδακρύν τε καρδίαν. γοεδνὰ δ᾽ ἀνθεμίζομαι δειμαίνουσα φίλους, τᾶσδε φυγᾶς ἀερίας ἀπὸ γᾶς εἴ τις ἐστὶ κηδεμών.
<aeschylus. urn:cts:greekLit:tlg0085.tlg001.1st1K-grc1.4>	Χορος εὖ δ᾽ εἴη Διόθεν παναληθῶς. Διὸς ἵμερος οὐκ εὐθήρατος ἐτύχθη. παντᾷ τοι φλεγέθει κἀν σκότῳ μελαίνᾳ ξὺν τύχᾳ μερόπεσσι λαοῖς.
<aeschylus. urn:cts:greekLit:tlg0085.tlg001.1st1K-grc1.5>	Χορος ἰάπτει δ᾽ ἐλπίδων ἀφ᾽ ὑψιπύργων πανώλεις βροτούς, βίαν δ᾽ οὔτιν᾽ ἐξοπλίζει, πᾶν ἄπονον δαιμόνιον: ᾗ μέμονεν φρόνημά πως αὐτόθεν ἐξέπραξεν ἔμπας ἑδράνων ἀφ᾽ ἁγνῶν.
<aeschylus. urn:cts:greekLit:tlg0085.tlg001.1st1K-grc1.6>	Χορος τοιαῦτα πάθεα μέλεα θρεομένα λέγω λιγέα βαρέα δακρυοπετῆ, ἰὴ ἰή, ἰηλέμοισιν ἐμπρεπῆ: [θρεομένη μέλη] ζῶσα γόοις με τιμῶ.
<aeschylus. urn:cts:greekLit:tlg0085.tlg001.1st1K-grc1.7>	Χορος πλάτα μὲν οὖν λινορραφής τε δόμος ἅλα στέγων δορὸς ἀχείματόν μ᾽ ἔπεμπε σὺν πνοαῖς: οὐδὲ μέμφομαι: τελευτὰς δ᾽ ἐν χρόνῳ πατήρ μοι παντόπτας πρευμενεῖς κτίσειεν,
<aeschylus. urn:cts:greekLit:tlg0085.tlg001.1st1K-grc1.8>	Χορος εἰ δὲ μή, μελανθὲς ἡλιόκτυπον γένος τὸν γάιον, τὸν πολυξενώτατον Ζῆνα τῶν κεκμηκότων ἱξόμεθα σὺν κλάδοις ἀρτάναις θανοῦσαι, μὴ τυχοῦσαι θεῶν Ὀλυμπίων.