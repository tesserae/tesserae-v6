<aeschylus. urn:cts:greekLit:tlg0085.tlg004.1st1K-grc1>	Χορος θρέομαι φοβερὰ μεγάλ᾽ ἄχη: μεθεῖται στρατός: στρατόπεδον λιπὼν ῥεῖ πολὺς ὅδε λεὼς πρόδρομος ἱππότας: αἰθερία κόνις με πείθει φανεῖσ᾽, ἄναυδος σαφὴς ἔτυμος ἄγγελος.— ἔτι δὲ γᾶς ἐμᾶς πεδί᾽ ὁπλόκτυπ᾽ ὠ- τὶ χρίμπτει βοάν: ποτᾶται, βρέμει δ᾽ ἀμαχέτου δίκαν ὕδατος ὀροτύπου.— ἰὼ ἰὼ θεοὶ θεαί τ᾽ ὀρόμενον κακὸν ἀλεύσατε.— βοᾷ ὑπὲρ τειχέων ὁ λεύκασπις ὄρνυται λαὸς εὐ- τρεπὴς ἐπὶ πόλιν [διώκων].— τίς ἄρα ῥύσεται, τίς ἄρ᾽ ἐπαρκέσει θεῶν ἢ θεᾶν; πότερα δῆτ᾽ ἐγὼ <πάτρια> προσπέσω βρέτη δαιμόνων;— ἰὼ μάκαρες εὔεδροι, ἀκμάζει βρετέων ἔχεσθαι: τί μέλ- λομεν ἀγάστονοι;— ἀκούετ᾽ ἢ οὐκ ἀκούετ᾽ ἀσπίδων κτύπον; πέπλων καὶ στεφέων πότ᾽ εἰ μὴ νῦν ἀμ- φὶ λιτάν᾽ ἕξομεν;— κτύπον δέδορκα: πάταγος οὐχ ἑνὸς δορός. τί ῥέξεις; προδώσεις, παλαίχθων Ἄρης, τὰν τεάν;— ἰὼ χρυσοπήληξ δαῖμον, ἔπιδ᾽ ἔπι- δε πόλιν ἅν ποτ᾽ εὐφιλήταν ἔθου.
<aeschylus. urn:cts:greekLit:tlg0085.tlg004.1st1K-grc1.1>	Χορος θεοὶ πολιάοχοι χθονὸς ἴθ᾽ ἁθρόοι ἴδετε παρθένων ἱκέσιον λόχον δουλοσύνας ὕπερ. κῦμα [γὰρ] περὶ πτόλιν δοχμολόφων ἀνδρῶν καχλάζει πνοαῖς Ἄρεος ὀρόμενον. ἀλλ᾽, ὦ Ζεῦ πάτερ † παντελές, πάντως ἄρηξον δαΐων ἅλωσιν. Ἀργέιοι δὲ πόλισμα Κάδμου κυκλοῦνται: φόβος δ᾽ ἀρίων ὅπλων. διάδετοι <δέ τοι> γενῦν ἱππίων κινύρονται φόνον χαλινοί. ἑπτὰ δ᾽ ἀγάνορες πρέποντες στρατοῦ δορυσσοῖς σαγαῖς πύλαις ἑβδόμαις προσίστανται πάλῳ λαχόντες.
<aeschylus. urn:cts:greekLit:tlg0085.tlg004.1st1K-grc1.2>	Χορος ἒ ἒ ἒ ἔ, ὄτοβον ἁρμάτων ἀμφὶ πόλιν κλύω: ὦ πότνι᾽ Ἥρα. ἔλακον ἀξόνων βριθομένων χνόαι. Ἄρτεμι φίλα, [ἒ ἒ ἒ ἔ], δοριτίνακτος αἰθὴρ δ᾽ ἐπιμαίνεται. τί πόλις ἄμμι πάσχει, τί γενήσεται; ποῖ δ᾽ ἔτι τέλος ἐπάγει θεός;
<aeschylus. urn:cts:greekLit:tlg0085.tlg004.1st1K-grc1.3>	Χορος ἰὼ παναρκεῖς θεοί, ἰὼ τέλειοι τέλειαί τε γᾶς τᾶσδε πυργοφύλακες, πόλιν δορίπονον μὴ προδῶθ᾽ ἑτεροφώνῳ στρατῷ. κλύετε παρθένων κλύετε πανδίκως χειροτόνους λιτάς.
<aeschylus. urn:cts:greekLit:tlg0085.tlg004.1st1K-grc1.4>	Χορος τέλειαι γὰρ παλαιφάτων ἀρᾶν βαρεῖαι καταλλαγαί: τὰ δ᾽ ὀλοὰ πελόμεν᾽ οὐ παρέρχεται. πρόπρυμνα δ᾽ ἐκβολὰν φέρει ἀνδρῶν ἀλφηστᾶν ὄλβος ἄγαν παχυνθείς.
<aeschylus. urn:cts:greekLit:tlg0085.tlg004.1st1K-grc1.5>	Χορος ἐπεὶ δ᾽ ἀρτίφρων ἐγένετο μέλεος ἀθλίων γάμων, ἐπ᾽ ἄλγει δυσφορῶν μαινομένᾳ κραδίᾳ δίδυμα κάκ᾽ ἐτέλεσεν: πατροφόνῳ χερὶ τῶν κρεισσοτέκνων [δ᾽ ἀπ᾽] ὀμμάτων ἐπλάγχθη: