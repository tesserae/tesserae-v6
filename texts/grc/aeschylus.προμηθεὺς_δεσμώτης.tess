<aeschylus. urn:cts:greekLit:tlg0085.tlg003.1st1K-grc1>	Κράτος καὶ Βία Ἥφαιστος Προμηθεύς χορὸς Ὠκεανίδων Ὠκεανός Ἰὼ Ἰνάχου Ἑρμῆς [Γῆ Ἡρακλῆς]
<aeschylus. urn:cts:greekLit:tlg0085.tlg003.1st1K-grc1.1>	Χορός μηδὲν φοβηθῇς: φιλία γὰρ ἅδε τάξις πτερύγων θοαῖς ἁμίλλαις προσέβα τόνδε πάγον, πατρῴας μόγις παρειποῦσα φρένας. κραιπνοφόροι δέ μ᾽ ἔπεμψαν αὖραι: κτύπου γὰρ ἀχὼ χάλυβος διῇξεν ἄντρων μυχόν, ἐκ δ᾽ ἔπληξέ μου τὰν θεμερῶπιν αἰδῶ: σύθην δ᾽ ἀπέδιλος ὄχῳ πτερωτῷ.
<aeschylus. urn:cts:greekLit:tlg0085.tlg003.1st1K-grc1.2>	Χορός τίς ὧδε τλησικάρδιος θεῶν, ὅτῳ τάδ᾽ ἐπιχαρῆ; τίς οὐ ξυνασχαλᾷ κακοῖς τεοῖσι, δίχα γε Διός; ὁ δ᾽ ἐπικότως ἀεὶ θέμενος ἄγναμπτον νόον δάμναται οὐρανίαν γένναν, οὐδὲ λήξει, πρὶν ἂν ἢ κορέσῃ κέαρ, ἢ παλάμᾳ τινὶ τὰν δυσάλωτον ἕλῃ τις ἀρχάν.