<mani. astr. 1.1>	Carmine diuinas artes et conscia fati
<mani. astr. 1.2>	Sidera diuersos hominum uariantia casus,
<mani. astr. 1.3>	Caelestis rationis opus, deducere mundo
<mani. astr. 1.4>	Aggredior primusque nouis Helicona mouere
<mani. astr. 1.5>	Cantibus et uiridi nutantis uertice siluas,
<mani. astr. 1.6>	Hospita sacra ferens nulli memorata priorum.
<mani. astr. 1.7>	Hunc mihi tu, Caesar, patriae princepsque paterque,
<mani. astr. 1.8>	Qui regis augustis parentem legibus orbem
<mani. astr. 1.9>	Concessumque patri mundum deus ipse mereris,
<mani. astr. 1.10>	Das animum uiresque facis ad tanta canenda.
<mani. astr. 1.11>	Iam propiusque fauet mundus scrutantibus ipsum
<mani. astr. 1.12>	Et cupit aetherios per carmina pandere census.
<mani. astr. 1.13>	Hoc sub pace uacat tantum. iuuat ire per ipsum
<mani. astr. 1.14>	Aera et immenso spatiantem uiuere caelo
<mani. astr. 1.15>	Signaque et aduersos stellarum noscere cursus.
<mani. astr. 1.16>	Quod solum nouisse parum est. Impensius ipsa
<mani. astr. 1.17>	Scire iuuat magni penitus praecordia mundi,
<mani. astr. 1.18>	Quaque regat generetque suis animalia signis
<mani. astr. 1.19>	Cernere et in numerum Phoebo modulante referre.
<mani. astr. 1.20>	Bina mihi positis lucent altaria flammis,
<mani. astr. 1.21>	Ad duo templa precor duplici circumdatus aestu
<mani. astr. 1.22>	Carminis et rerum: certa cum lege canentem
<mani. astr. 1.23>	Mundus et immenso uatem circumstrepit orbe
<mani. astr. 1.24>	Vixque soluta suis immittit uerba figuris.
<mani. astr. 1.25>	Quem primum interius licuit cognoscere terris
<mani. astr. 1.26>	Munere caelestum. quis enim condentibus illis
<mani. astr. 1.27>	Clepsisset furto mundum, quo cuncta reguntur?
<mani. astr. 1.28>	Quis foret humano conatus pectore tantum,
<mani. astr. 1.29>	Inuitis ut dis cuperet deus ipse uideri,
<mani. astr. 1.32>	Sublimis aperire uias imumque sub orbem
<mani. astr. 1.33>	Et per inane suis parentia finibus astra?
<mani. astr. 1.30>	Tu princeps auctorque sacri, Cyllenie, tanti;
<mani. astr. 1.31>	Per te iam caelum interius, iam sidera nota
<mani. astr. 1.34>	Nominaque et cursus signorum, pondera, uires,
<mani. astr. 1.35>	Maior uti facies mundi foret, et ueneranda
<mani. astr. 1.36>	Non species tantum sed et ipsa potentia rerum,
<mani. astr. 1.37>	Sentirentque deum gentes qua maximus esset.
<mani. astr. 1.40>	Et natura dedit uires seque ipsa reclusit
<mani. astr. 1.41>	Regalis animos primum dignata mouere
<mani. astr. 1.42>	Proxima tangentis rerum fastigia caelo,
<mani. astr. 1.43>	Qui domuere feras gentes oriente sub ipso,
<mani. astr. 1.44>	Quas secat Euphrates, in quas et Nilus inundat,
<mani. astr. 1.45>	Qua mundus redit et nigras super euolat urbes.
<mani. astr. 1.46>	Tum qui templa sacris coluerunt omne per aeuum
<mani. astr. 1.47>	Delectique sacerdotes in publica uota
<mani. astr. 1.48>	Officio uinxere deum; quibus ipsa potentis
<mani. astr. 1.49>	Numinis accendit castam praesentia mentem,
<mani. astr. 1.50>	Inque deum deus ipse tulit patuitque ministris.
<mani. astr. 1.51>	Hi tantum mouere decus primique per artem
<mani. astr. 1.52>	Sideribus uidere uagis pendentia fata.
<mani. astr. 1.53>	Singula nam proprio signarunt tempora casu,
<mani. astr. 1.54>	Longa per assiduas complexi saecula curas:
<mani. astr. 1.55>	Nascendi quae cuique dies, quae uita fuisset,
<mani. astr. 1.56>	In quas fortunae leges quaeque hora ualeret,
<mani. astr. 1.57>	Quantaque quam parui facerent discrimina motus.
<mani. astr. 1.58>	Postquam omnis caeli species, redeuntibus astris,
<mani. astr. 1.59>	Percepta, in proprias sedes, et reddita certis
<mani. astr. 1.60>	Fatorum ordinibus sua cuique potentia formae,
<mani. astr. 1.61>	Per uarios usus artem experientia fecit
<mani. astr. 1.62>	Exemplo monstrante uiam, speculataque longe
<mani. astr. 1.63>	Deprendit tacitis dominantia legibus astra
<mani. astr. 1.64>	Et totum aeterna mundum ratione moueri
<mani. astr. 1.65>	Fatorumque uices certis discernere signis.
<mani. astr. 1.66>	Nam rudis ante illos nullo discrimine uita
<mani. astr. 1.67>	In speciem conuersa operum ratione carebat
<mani. astr. 1.68>	Et stupefacta nouo pendebat lumine mundi,
<mani. astr. 1.69>	Tum uelut amissis maerens, tum laeta renatis
<mani. astr. 1.70>	Sideribus, uariosque dies incertaque noctis
<mani. astr. 1.71>	Tempora dissimilisque umbras, iam sole regresso
<mani. astr. 1.72>	Iam propiore, suis poterant nec cernere causis.
<mani. astr. 1.73>	Necdum etiam doctas sollertia fecerat artes,
<mani. astr. 1.74>	Terraque sub rudibus cessabat uasta colonis;
<mani. astr. 1.75>	Tumque in desertis habitabat montibus aurum,
<mani. astr. 1.76>	Immotusque nouos pontus subduxerat orbes,
<mani. astr. 1.77>	Nec uitam pelago nec uentis credere uota
<mani. astr. 1.78>	Audebant; se quisque satis nouisse putabant.
<mani. astr. 1.79>	Sed cum longa dies acuit mortalia corda
<mani. astr. 1.80>	Et labor ingenium miseris dedit et sua quemque
<mani. astr. 1.81>	Aduigilare sibi iussit fortuna premendo,
<mani. astr. 1.82>	Seducta in uarias certarunt pectora curas
<mani. astr. 1.83>	Et, quodcumque sagax temptando repperit usus,
<mani. astr. 1.84>	In commune bonum commentum laeta dederunt.
<mani. astr. 1.85>	Tunc et lingua suas accepit barbara leges,
<mani. astr. 1.86>	Et fera diuersis exercita frugibus arua,
<mani. astr. 1.87>	Et uagus in caecum penetrauit nauita pontum,
<mani. astr. 1.88>	Fecit et ignotis iter in commercia terris.
<mani. astr. 1.89>	Tum belli pacisque artes commenta uetustas;
<mani. astr. 1.90>	Semper enim ex aliis alias proseminat usus.
<mani. astr. 1.91>	Ne uulgata canam, linguas didicere uolucrum,
<mani. astr. 1.92>	Consultare fibras et rumpere uocibus angues,
<mani. astr. 1.93>	Sollicitare umbras imumque Acheronta mouere,
<mani. astr. 1.94>	In noctemque dies, in lucem uertere noctes.
<mani. astr. 1.95>	Omnia conando docilis sollertia uicit.
<mani. astr. 1.96>	Nec prius imposuit rebus finemque manumque
<mani. astr. 1.97>	Quam caelum ascendit ratio cepitque profundam
<mani. astr. 1.98>	Naturam rerum causis uiditque quod usquam est.
<mani. astr. 1.99>	Nubila cur tanto quaterentur pulsa fragore,
<mani. astr. 1.100>	Hiberna aestiua nix grandine mollior esset,
<mani. astr. 1.101>	Arderent terrae solidusque tremesceret orbis;
<mani. astr. 1.102>	Cur imbres ruerent, uentos quae causa moueret
<mani. astr. 1.103>	Peruidit, soluitque animis miracula rerum
<mani. astr. 1.104>	Eripuitque Ioui fulmen uiresque tonandi
<mani. astr. 1.105>	Et sonitum uentis concessit, nubibus ignem.
<mani. astr. 1.106>	Quae postquam in proprias deduxit singula causas,
<mani. astr. 1.107>	Vicinam ex alto mundi cognoscere molem
<mani. astr. 1.108>	Intendit totumque animo comprendere caelum,
<mani. astr. 1.109>	Attribuitque suas formas, sua nomina signis,
<mani. astr. 1.110>	Quasque uices agerent certa sub sorte notauit
<mani. astr. 1.111>	Omniaque ad numen mundi faciemque moueri,
<mani. astr. 1.112>	Sideribus uario mutantibus ordine fata.
<mani. astr. 1.113>	Hoc mihi surgit opus non ullis ante sacratum
<mani. astr. 1.114>	Carminibus. faueat magno fortuna labori,
<mani. astr. 1.115>	Annosa et molli contingat uita senecta,
<mani. astr. 1.116>	Vt possim rerum tantas emergere moles
<mani. astr. 1.117>	Magnaque cum paruis simili percurrere cura.
<mani. astr. 1.118>	Et quoniam caelo descendit carmen ab alto
<mani. astr. 1.119>	Et uenit in terras fatorum conditus ordo,
<mani. astr. 1.120>	Ipsa mihi primum naturae forma canenda est
<mani. astr. 1.121>	Ponendusque sua totus sub imagine mundus.
<mani. astr. 1.122>	Quem siue ex nullis repetentem semina rebus
<mani. astr. 1.123>	Natali quoque egere placet, semperque fuisse
<mani. astr. 1.124>	Et fore, principio pariter fatoque carentem;
<mani. astr. 1.125>	Seu permixta chaos rerum primordia quondam
<mani. astr. 1.126>	Discreuit partu, mundumque enixa nitentem
<mani. astr. 1.127>	Fugit in infernas caligo pulsa tenebras;
<mani. astr. 1.128>	Siue indiuiduis, in idem reditura soluta,
<mani. astr. 1.129>	Principiis natura manet post saecula mille,
<mani. astr. 1.130>	Nec paene ex nihilo summa est nihilumque futurum,
<mani. astr. 1.131>	Caecaque materies caelum perfecit et orbem;
<mani. astr. 1.132>	Siue ignis fabricauit opus flammaeque micantes,
<mani. astr. 1.133>	Quae mundi fecere oculos habitantque per omne
<mani. astr. 1.134>	Corpus et in caelo uibrantia fulmina fingunt;
<mani. astr. 1.135>	Seu liquor hoc peperit, sine quo riget arida rerum
<mani. astr. 1.136>	Materies ipsumque uorat, quo soluitur, ignem;
<mani. astr. 1.137>	Aut neque terra patrem nouit nec flamma nec aer
<mani. astr. 1.138>	Aut umor, faciuntque deum per quattuor artus
<mani. astr. 1.139>	Et mundi struxere globum prohibentque requiri
<mani. astr. 1.140>	Vltra se quicquam, cum per se cuncta crearint,
<mani. astr. 1.141>	Frigida nec calidis desint aut umida siccis,
<mani. astr. 1.142>	Spiritus aut solidis, sitque haec discordia concors
<mani. astr. 1.143>	Quae nexus habilis et opus generabile fingit
<mani. astr. 1.144>	Atque omnis partus elementa rapacia reddit:
<mani. astr. 1.145>	Semper erit genus in pugna, dubiumque manebit
<mani. astr. 1.146>	Quod latet et tantum supra est hominemque deumque.
<mani. astr. 1.147>	Sed facies quacumque tamen sub origine rerum
<mani. astr. 1.148>	Conuenit, et certo digestum est ordine corpus.
<mani. astr. 1.149>	Ignis in aetherias uolucer se sustulit oras
<mani. astr. 1.150>	Summaque complexus stellantis culmina caeli
<mani. astr. 1.151>	Flammarum uallo naturae moenia fecit.
<mani. astr. 1.154>	Ignem <et> flatus alit uicinis subditus astris.
<mani. astr. 1.152>	Proximus in tenuis descendit spiritus auras
<mani. astr. 1.153>	Aeraque extendit medium per inania mundi.
<mani. astr. 1.155>	Tertia sors undas strauit fluctusque natantis,
<mani. astr. 1.156>	Aequoraque effudit toto nascentia ponto,
<mani. astr. 1.157>	Vt liquor exhalet tenuis atque euomat auras
<mani. astr. 1.158>	Aeraque ex ipso ducentem semina pascat.
<mani. astr. 1.159>	Vltima subsedit glomerato pondere tellus,
<mani. astr. 1.160>	Conuenitque uagis permixtus limus harenis
<mani. astr. 1.161>	Paulatim ad summum tenui fugiente liquore;
<mani. astr. 1.162>	Quoque magis puras umor secessit in undas
<mani. astr. 1.163>	Et saccata magis struxerunt aequora terram
<mani. astr. 1.164>	Adiacuitque cauis fluuidum conuallibus aequor,
<mani. astr. 1.165>	Emersere fretis montes, orbisque per undas
<mani. astr. 1.166>	Exsiliit, uasto clausus tamen undique ponto.
<mani. astr. 1.167>	[Imaque de cunctis mediam tenet undique sedem]
<mani. astr. 1.168>	Idcircoque manet stabilis, quia totus ab illo
<mani. astr. 1.169>	Tantundem refugit mundus fecitque cadendo
<mani. astr. 1.170>	Vndique, ne caderet medium totius et imum.
<mani. astr. 1.171>	[Ictaque contractis consistunt corpora plagis
<mani. astr. 1.172>	Et concurrendo prohibentur longius ire]
<mani. astr. 1.173>	Quod ni librato penderet pondere tellus,
<mani. astr. 1.174>	Non ageret cursus, mundi subeuntibus astris,
<mani. astr. 1.175>	Phoebus ad occasum et numquam remearet ad ortus,
<mani. astr. 1.176>	Lunaue summersos regeret per inania currus,
<mani. astr. 1.177>	Nec matutinis fulgeret Lucifer horis,
<mani. astr. 1.178>	Hesperos emenso dederat qui lumen Olympo.
<mani. astr. 1.179>	Nunc, quia non imo tellus deiecta profundo
<mani. astr. 1.180>	Sed medio suspensa manet, sunt peruia cuncta,
<mani. astr. 1.181>	Qua cadat et subeat caelum rursusque resurgat.
<mani. astr. 1.182>	Nam neque fortuitos ortus surgentibus astris
<mani. astr. 1.183>	Nec totiens possum nascentem credere mundum
<mani. astr. 1.184>	Solisue assiduos partus et fata diurna,
<mani. astr. 1.185>	Cum facies eadem signis per saecula constet,
<mani. astr. 1.186>	Idem Phoebus eat caeli de partibus isdem
<mani. astr. 1.187>	Lunaque per totidem luces mutetur et orbes
<mani. astr. 1.188>	Et natura uias seruet, quas fecerat ipsa,
<mani. astr. 1.189>	Nec tirocinio peccet, circumque feratur
<mani. astr. 1.190>	Aeterna cum luce dies, qui tempora monstrat
<mani. astr. 1.191>	Nunc his nunc illis eadem regionibus orbis,
<mani. astr. 1.192>	Semper et ulterior uadentibus ortus ad ortum
<mani. astr. 1.193>	Occasumue obitus, caelum et cum sole perennet.
<mani. astr. 1.194>	Nec uero tibi natura admiranda uideri
<mani. astr. 1.195>	Pendentis terrae debet. cum pendeat ipse
<mani. astr. 1.196>	Mundus et in nullo ponat uestigia fundo,
<mani. astr. 1.197>	Quod patet ex ipso motu cursuque uolantis,
<mani. astr. 1.198>	Cum suspensus eat Phoebus currusque reflectat
<mani. astr. 1.199>	Huc illuc agilis, et seruet in aethere metas,
<mani. astr. 1.200>	Cum luna et stellae uolitent per inania mundi,
<mani. astr. 1.201>	Terra quoque aerias leges imitata pependit.
<mani. astr. 1.202>	Est igitur tellus mediam sortita cauernam
<mani. astr. 1.203>	Aeris, e toto pariter sublata profundo,
<mani. astr. 1.204>	Nec patulas distenta plagas, sed condita in orbem
<mani. astr. 1.205>	Vndique surgentem pariter pariterque cadentem.
<mani. astr. 1.206>	Haec est naturae facies: sic mundus et ipse
<mani. astr. 1.207>	In conuexa uolans teretis facit esse figuras
<mani. astr. 1.208>	Stellarum; solisque orbem lunaeque rotundum
<mani. astr. 1.209>	Aspicimus tumido quaerentis corpore lumen,
<mani. astr. 1.210>	Quod globus obliquos totus non accipit ignes.
<mani. astr. 1.211>	Haec aeterna manet diuisque simillima forma,
<mani. astr. 1.212>	Cui neque principium est usquam nec finis in ipsa,
<mani. astr. 1.213>	Sed similis toto orbe patet perque omnia par est.
<mani. astr. 1.214>	Sic tellus glomerata manet mundumque figurat.
<mani. astr. 1.215>	Idcirco terris non omnibus omnia signa
<mani. astr. 1.216>	Conspicimus. nusquam inuenies fulgere Canopon
<mani. astr. 1.217>	Donec Niliacas per pontum adueneris oras;
<mani. astr. 1.218>	Sed quaerent Helicen, quibus ille superuenit ignis,
<mani. astr. 1.219>	Quod laterum tractus habitant, medioque tumore
<mani. astr. 1.220>	Eripiunt terrae caelum uisusque coercent.
<mani. astr. 1.221>	Te testem dat, luna, sui glomeraminis orbis,
<mani. astr. 1.222>	Quae, cum mersa nigris per noctem deficis umbris,
<mani. astr. 1.223>	Non omnis pariter confundis sidere gentes,
<mani. astr. 1.224>	Sed prius eoae quaerunt tua lumina terrae,
<mani. astr. 1.225>	Post medio subiecta polo quaecumque coluntur,
<mani. astr. 1.226>	[Vltima ad hesperios infectis uolueris alis]
<mani. astr. 1.227>	Seraque in extremis quatiuntur gentibus aera.
<mani. astr. 1.228>	Quod si plana foret tellus, semel orta per omnem
<mani. astr. 1.229>	Deficeres pariter toti miserabilis orbi.
<mani. astr. 1.230>	Sed quia per teretem deducta est terra tumorem,
<mani. astr. 1.231>	His modo, post illis apparet Delia terris
<mani. astr. 1.232>	Exoriens simul atque cadens, quia fertur in orbem
<mani. astr. 1.233>	Ventris et accliuis pariter decliuia iungit
<mani. astr. 1.234>	Atque alios superat gyros aliosque relinquit.
<mani. astr. 1.235>	[Ex quo colligitur terrarum forma rotunda]
<mani. astr. 1.236>	Hanc circum uariae gentes hominum atque ferarum
<mani. astr. 1.237>	Aeriaeque colunt uolucres. pars eius ad arctos
<mani. astr. 1.238>	Eminet, austrinis pars est habitabilis oris
<mani. astr. 1.239>	Sub pedibusque iacet nostris supraque uidetur
<mani. astr. 1.240>	Ipsa sibi fallente solo decliuia longa
<mani. astr. 1.241>	Et pariter surgente uia pariterque cadente.
<mani. astr. 1.242>	Hanc ubi ad occasus nostros sol aspicit ortus,
<mani. astr. 1.243>	Illic orta dies sopitas excitat urbes
<mani. astr. 1.244>	Et cum luce refert operum uadimonia terris;
<mani. astr. 1.245>	Nos in nocte sumus somnosque in membra uocamus.
<mani. astr. 1.246>	Pontus utrosque suis distinguit et alligat undis.
<mani. astr. 1.247>	Hoc opus immensi constructum corpore mundi
<mani. astr. 1.248>	Membraque naturae diuersa condita forma
<mani. astr. 1.249>	Aeris atque ignis, terrae pelagique iacentis,
<mani. astr. 1.250>	Vis animae diuina regit, sacroque meatu
<mani. astr. 1.251>	Conspirat deus et tacita ratione gubernat
<mani. astr. 1.252>	Mutuaque in cunctas dispensat foedera partes,
<mani. astr. 1.253>	Altera ut alterius uires faciatque feratque
<mani. astr. 1.254>	Summaque per uarias maneat cognata figuras.
<mani. astr. 1.255>	Nunc tibi signorum lucentis undique flammas
<mani. astr. 1.256>	Ordinibus certis referam. primumque canentur
<mani. astr. 1.257>	Quae media obliquo praecingunt ordine mundum
<mani. astr. 1.258>	Solemque alternis uicibus per tempora portant
<mani. astr. 1.259>	Atque alia aduerso luctantia sidera mundo,
<mani. astr. 1.260>	Omnia quae possis caelo numerare sereno,
<mani. astr. 1.261>	E quibus et ratio fatorum ducitur omnis,
<mani. astr. 1.262>	Vt sit idem mundi primum quod continet arcem.
<mani. astr. 1.263>	Aurato princeps Aries in uellere fulgens
<mani. astr. 1.264>	Respicit admirans auersum surgere Taurum
<mani. astr. 1.265>	Summisso uultu Geminos et fronte uocantem,
<mani. astr. 1.266>	Quos sequitur Cancer, Cancrum Leo, Virgo Leonem.
<mani. astr. 1.267>	Aequato tum Libra die cum tempore noctis
<mani. astr. 1.268>	Attrahit ardenti fulgentem Scorpion astro,
<mani. astr. 1.269>	In cuius caudam contento derigit arcu
<mani. astr. 1.270>	Mixtus equo uolucrem missurus iamque sagittam.
<mani. astr. 1.271>	Tum uenit angusto Capricornus sidere flexus.
<mani. astr. 1.272>	Post hunc inflexa defundit Aquarius urna
<mani. astr. 1.273>	Piscibus assuetas auide subeuntibus undas,
<mani. astr. 1.274>	Quos Aries tangit claudentis ultima signa.
<mani. astr. 1.275>	At qua fulgentis caelum consurgit ad Arctos,
<mani. astr. 1.276>	Omnia quae summo despectant sidera mundo
<mani. astr. 1.277>	Nec norunt obitus unoque in uertice motus
<mani. astr. 1.278>	In diuersa cient caelumque et sidera torquent,
<mani. astr. 1.279>	Aera per gelidum tenuis deducitur axis
<mani. astr. 1.280>	Libratumque regit diuerso cardine mundum;
<mani. astr. 1.281>	Sidereus circa medium quem uoluitur orbis
<mani. astr. 1.282>	Aetheriosque rotat cursus, immotus at ille
<mani. astr. 1.283>	In binas Arctos magni per inania mundi
<mani. astr. 1.284>	Perque ipsum terrae derectus constitit orbem.
<mani. astr. 1.285>	Nec uero e solido stat robore corporis axis
<mani. astr. 1.286>	Nec graue pondus habet, quod onus ferat aetheris alti,
<mani. astr. 1.287>	Sed cum aer omnis semper uoluatur in orbem
<mani. astr. 1.288>	Quoque semel coepit totus uolet undique in ipsum,
<mani. astr. 1.289>	Quodcumque in medio est, circa quod cuncta mouentur,
<mani. astr. 1.290>	Vsque adeo tenue ut uerti non possit in ipsum
<mani. astr. 1.291>	Nec iam inclinari nec se conuertere in orbem,
<mani. astr. 1.292>	Hoc dixere axem, quia motum non habet ullum
<mani. astr. 1.293>	Ipse, uidet circa uolitantia cuncta moueri.
<mani. astr. 1.294>	Summa tenent eius miseris notissima nautis
<mani. astr. 1.295>	Signa per immensum cupidos ducentia pontum.
<mani. astr. 1.296>	Maioremque Helice maior decircinat arcum
<mani. astr. 1.297>	(Septem illam stellae certantes lumine signant),
<mani. astr. 1.298>	Qua duce per fluctus Graiae dant uela carinae.
<mani. astr. 1.299>	Angusto Cynosura breuis torquetur in orbe,
<mani. astr. 1.300>	Quam spatio tam luce minor; sed iudice uincit
<mani. astr. 1.301>	Maiorem Tyrio. Poenis haec certior auctor
<mani. astr. 1.302>	Non apparentem pelago quaerentibus orbem.
<mani. astr. 1.303>	Nec paribus positae sunt frontibus: utraque caudam
<mani. astr. 1.304>	Vergit in alterius rostro sequiturque sequentem.
<mani. astr. 1.305>	Has inter fusus circumque amplexus utramque
<mani. astr. 1.306>	Diuidit et cingit stellis ardentibus Anguis,
<mani. astr. 1.307>	Ne coeant abeantue suis a sedibus umquam.
<mani. astr. 1.308>	Hunc inter mediumque orbem, quo sidera septem
<mani. astr. 1.309>	Per bis sena uolant contra nitentia signa,
<mani. astr. 1.310>	Mixta ex diuersis consurgunt uiribus astra,
<mani. astr. 1.311>	Hinc uicina polo, caelique hinc proxima flammis;
<mani. astr. 1.312>	Quae quia dissimilis, qua pugnat, temperat aer,
<mani. astr. 1.313>	Frugiferum sub se reddunt mortalibus orbem.
<mani. astr. 1.314>	Proxima frigentis Arctos boreanque rigentem
<mani. astr. 1.315>	Nixa uenit species genibus, sibi conscia causae.
<mani. astr. 1.316>	A tergo nitet Arctophylax idemque Bootes,
<mani. astr. 1.317>	Quod simili iunctis instat de more iuuencis,
<mani. astr. 1.318>	Arcturumque rapit medio sub pectore secum.
<mani. astr. 1.319>	At parte ex alia claro uolat orbe Corona
<mani. astr. 1.320>	Luce micans uaria; nam stella uincitur una
<mani. astr. 1.321>	Circulus, in media radiat quae maxima fronte
<mani. astr. 1.322>	Candidaque ardenti distinguit lumina flamma.
<mani. astr. 1.323>	Gnosia desertae fulgent monumenta puellae,
<mani. astr. 1.324>	Et Lyra diductis per caelum cornibus inter
<mani. astr. 1.325>	Sidera conspicitur, qua quondam ceperat Orpheus
<mani. astr. 1.326>	Omne quod attigerat cantu, manesque per ipsos
<mani. astr. 1.327>	Fecit iter domuitque infernas carmine leges.
<mani. astr. 1.328>	Hinc caelestis honos similisque potentia causae:
<mani. astr. 1.329>	Tunc siluas et saxa trahens nunc sidera ducit
<mani. astr. 1.330>	Et rapit immensum mundi reuolubilis orbem.
<mani. astr. 1.331>	Serpentem magnis Ophiuchus nomine spiris
<mani. astr. 1.332>	Diuidit et toto cingentem corpore corpus,
<mani. astr. 1.333>	Explicet ut nodos sinuataque terga per orbes.
<mani. astr. 1.334>	Respicit ille tamen molli ceruice reflexus
<mani. astr. 1.335>	Et redit effusis per laxa uolumina palmis.
<mani. astr. 1.336>	Semper erit paribus bellum quia uiribus aequant.
<mani. astr. 1.337>	Proxima sors Cycni, quem caelo Iuppiter ipse
<mani. astr. 1.338>	Imposuit, formae pretium, qua cepit amantem,
<mani. astr. 1.339>	Cum deus in niueum descendit uersus olorem.
<mani. astr. 1.340>	[Tergaque fidenti subiecit plurima Ledae]
<mani. astr. 1.341>	Nunc quoque diductas uolitat stellatus in alas.
<mani. astr. 1.342>	Hinc imitata nitent cursumque habitumque sagittae
<mani. astr. 1.343>	Sidera. tum magni Iouis ales fertur in altum,
<mani. astr. 1.344>	Adsueta euolitans gestet ceu fulmina mundi,
<mani. astr. 1.345>	Digna Ioue et caelo, quod sacris instruit armis.
<mani. astr. 1.346>	Tum quoque de ponto surgit Delphinus ad astra,
<mani. astr. 1.347>	Oceani caelique decus, per utrumque sacratus.
<mani. astr. 1.348>	Quem rapido conatus Equus comprendere cursu
<mani. astr. 1.349>	Festinat pectus fulgenti sidere clarus
<mani. astr. 1.350>	Et finitur in Andromeda, quam Perseus armis
<mani. astr. 1.351>	Eripit et sociat sibi. cui succedit iniquo
<mani. astr. 1.352>	Innisum spatio, quod terna lampade densum
<mani. astr. 1.353>	Conspicitur paribus, Deltoton nomine sidus
<mani. astr. 1.354>	Ex simili Delta, Cepheusque et Cassiepia
<mani. astr. 1.355>	In poenas signata suas iuxtaque relictam
<mani. astr. 1.356>	Andromedan, uastos metuentem Pristis hiatus,
<mani. astr. 1.357>	[Expositam ponto deflet scopulisque reuinctam]
<mani. astr. 1.358>	Ni ueterem Perseus caelo quoque seruet amorem
<mani. astr. 1.359>	Auxilioque iuuet fugiendaque Gorgonis ora
<mani. astr. 1.360>	Sustineat spoliumque sibi pestemque uidenti.
<mani. astr. 1.361>	Tum uicina ferens nixo uestigia Tauro
<mani. astr. 1.362>	Heniochus, studio mundumque et nomen adeptus,
<mani. astr. 1.363>	Quem primum curru uolitantem Iuppiter alto
<mani. astr. 1.364>	Quadriiugis conspexit equis caeloque sacrauit.
<mani. astr. 1.365>	Hunc subeunt Haedi claudentes sidere pontum,
<mani. astr. 1.366>	Nobilis et mundi nutrito rege Capella,
<mani. astr. 1.367>	Cuius ab uberibus magnum ille ascendit Olympum
<mani. astr. 1.368>	Lacte fero crescens ad fulmina uimque tonandi.
<mani. astr. 1.369>	Hanc ergo aeternis merito sacrauit in astris
<mani. astr. 1.370>	Iuppiter et caeli caelum mercede rependit.
<mani. astr. 1.371>	[Pleiadesque Hyadesque, feri pars utraque Tauri,
<mani. astr. 1.372>	In borean scandunt. haec sunt aquilonia signa]
<mani. astr. 1.373>	Aspice nunc infra solis surgentia cursus
<mani. astr. 1.374>	Quae super exustas labuntur sidera terras;
<mani. astr. 1.375>	Quaeque inter gelidum Capricorni sidus et axe
<mani. astr. 1.376>	Imo subnixum uertuntur lumina mundum,
<mani. astr. 1.377>	Altera pars orbis sub quis iacet inuia nobis
<mani. astr. 1.378>	Ignotaeque hominum gentes nec transita regna
<mani. astr. 1.379>	Commune ex uno lumen ducentia sole
<mani. astr. 1.380>	Diuersasque umbras laeuaque cadentia signa
<mani. astr. 1.381>	Et dextros ortus caelo spectantia uerso.
<mani. astr. 1.382>	Nec minor est illis mundus nec lumine peior,
<mani. astr. 1.383>	Nec numerosa minus nascuntur sidera in orbem.
<mani. astr. 1.384>	Cetera non cedunt: uno uincuntur in astro,
<mani. astr. 1.385>	Augusto, sidus nostro qui contigit orbi,
<mani. astr. 1.386>	Caesar nunc terris, post caelo maximus auctor.
<mani. astr. 1.387>	Cernere uicinum Geminis licet Oriona
<mani. astr. 1.388>	In magnam caeli tendentem bracchia partem
<mani. astr. 1.389>	Nec minus extento surgentem ad sidera passu,
<mani. astr. 1.390>	Singula fulgentis umeros cui lumina signant
<mani. astr. 1.391>	Et tribus obliquis demissus ducitur ensis,
<mani. astr. 1.392>	At caput Orion excelso immersus Olympo
<mani. astr. 1.393>	Per tria subducto signatur lumina uultu,
<mani. astr. 1.394>	Non quod clara minus sed quod magis alta recedunt.
<mani. astr. 1.395>	Hoc duce per totum decurrunt sidera mundum.
<mani. astr. 1.396>	Subsequitur rapido contenta Canicula cursu,
<mani. astr. 1.397>	Qua nullum terris uiolentius aduenit astrum
<mani. astr. 1.398>	Nec grauius cedit. nunc horrida frigore surgit,
<mani. astr. 1.399>	Nunc uacuum soli fulgentem deserit orbem:
<mani. astr. 1.400>	Sic in utrumque mouet mundum et contraria reddit.
<mani. astr. 1.401>	Hanc qui surgentem, primo cum redditur ortu,
<mani. astr. 1.402>	Montis ab excelso speculantur uertice Tauri,
<mani. astr. 1.403>	Euentus frugum uarios et tempora dicunt,
<mani. astr. 1.404>	Quaeque ualetudo ueniat, concordia quanta.
<mani. astr. 1.405>	Bella facit pacemque refert, uarieque reuertens
<mani. astr. 1.406>	Sic mouet, ut uidit, mundum uultuque gubernat.
<mani. astr. 1.407>	Magna fides hoc posse color cursusque micantis
<mani. astr. 1.408>	In radios. uix sole minor, nisi quod procul haerens
<mani. astr. 1.409>	Frigida caeruleo contorquet lumina uultu.
<mani. astr. 1.410>	Cetera uincuntur specie, nec clarius astrum
<mani. astr. 1.411>	Tinguitur oceano caelumque reuisit ab undis.
<mani. astr. 1.412>	Tum Procyon ueloxque Lepus; tum nobilis Argo
<mani. astr. 1.413>	In caelum subducta mari, quod prima cucurrit,
<mani. astr. 1.414>	Emeritum magnis mundum tenet acta periclis,
<mani. astr. 1.415>	Seruando dea facta deos. cui proximus Anguis
<mani. astr. 1.416>	Squamea dispositis imitatur tegmina flammis;
<mani. astr. 1.417>	Et Phoebo sacer ales et una gratus Iaccho
<mani. astr. 1.418>	Crater et duplici Centaurus imagine fulget,
<mani. astr. 1.419>	Pars hominis, tergo pectus commissus equino.
<mani. astr. 1.420>	Ipsius hinc mundo templum est, uictrixque solutis
<mani. astr. 1.421>	Ara nitet sacris, uastos cum Terra Gigantas
<mani. astr. 1.422>	In caelum furibunda tulit. tum di quoque magnos
<mani. astr. 1.423>	Quaesiuere deos; dubitauit Iuppiter ipse,
<mani. astr. 1.424>	Quod poterat non posse timens, cum surgere terram
<mani. astr. 1.425>	Cerneret, ut uerti naturam crederet omnem,
<mani. astr. 1.426>	Montibus atque aliis aggestos crescere montes,
<mani. astr. 1.427>	Et iam uicinos fugientia sidera colles
<mani. astr. 1.428>	Arma importantis et rupta matre creatos,
<mani. astr. 1.429>	Discordis uultum permixtaque corpora partus.
<mani. astr. 1.430>	Necdum pestiferum sibi quemquam <aut> numina norat
<mani. astr. 1.431>	Siqua forent maiora suis. tunc Iuppiter Arae
<mani. astr. 1.432>	Sidera constituit, quae nunc quoque maxima fulget.
<mani. astr. 1.433>	Quam propter Cetos conuoluens squamea terga
<mani. astr. 1.434>	Orbibus insurgit tortis et fluctuat aluo,
<mani. astr. 1.435>	Intentans similem morsum iam iamque tenenti
<mani. astr. 1.436>	Qualis ad expositae fatum Cepheidos undis
<mani. astr. 1.437>	Expulit adueniens ultra sua litora pontum.
<mani. astr. 1.438>	Tum Notius Piscis uenti de nomine dictus
<mani. astr. 1.439>	Exsurgit de parte Noti. cui iuncta feruntur
<mani. astr. 1.440>	Flexa per ingentis stellarum Flumina gyros:
<mani. astr. 1.441>	Vlterius capiti coniungit Aquarius Vndas
<mani. astr. 1.442>	Amnis, et in medium coeunt et sidera miscent.
<mani. astr. 1.443>	His inter solisque uias Arctosque latentis,
<mani. astr. 1.444>	Axem quae mundi stridentem pondere torquent,
<mani. astr. 1.445>	Orbe peregrino caelum depingitur astris,
<mani. astr. 1.446>	Quae notia antiqui dixerunt sidera uates.
<mani. astr. 1.447>	Vltima, quae mundo semper uoluuntur in imo,
<mani. astr. 1.448>	Quis innixa manent caeli fulgentia templa,
<mani. astr. 1.449>	Nusquam in conspectum redeuntia cardine uerso,
<mani. astr. 1.450>	Sublimis speciem mundi similisque figuras
<mani. astr. 1.451>	Astrorum referunt. et uersas frontibus Arctos
<mani. astr. 1.452>	Vno distingui medias claudique Dracone
<mani. astr. 1.453>	Credimus exemplo, quia mens fugientia uisus
<mani. astr. 1.454>	Hunc orbem caeli uertentis sidera cursu
<mani. astr. 1.455>	Cardine tam simili fultum quam uertice fingit.
<mani. astr. 1.456>	Haec igitur magno diuisas aethere sedes
<mani. astr. 1.457>	Signa tenent mundi totum deducta per orbem.
<mani. astr. 1.458>	Tu modo corporeis similis ne quaere figuras,
<mani. astr. 1.459>	Omnia ut aequali fulgentia membra colore
<mani. astr. 1.460>	Deficiat nihil nec uacuum quid lumine cesset.
<mani. astr. 1.461>	Non poterit mundus sufferre incendia tanta,
<mani. astr. 1.462>	Omnia si plenis ardebunt sidera membris.
<mani. astr. 1.463>	Quidquid subduxit flammis, natura pepercit
<mani. astr. 1.464>	Succubitura oneri, formas disiungere tantum
<mani. astr. 1.465>	Contenta et stellis ostendere sidera certis.
<mani. astr. 1.466>	Linea designat species, atque ignibus ignes
<mani. astr. 1.467>	Respondent; media extremis atque ultima summis
<mani. astr. 1.468>	Creduntur: satis est si se non omnia celant.
<mani. astr. 1.469>	Praecipue, medio cum luna implebitur orbe,
<mani. astr. 1.470>	Certa nitent mundo tum lumina: conditur omne
<mani. astr. 1.471>	Stellarum uulgus, fugiunt sine nomine signa.
<mani. astr. 1.472>	Pura licet uacuo tum cernere sidera caelo,
<mani. astr. 1.473>	Nec fallunt numero, paruis nec mixta feruntur.
<mani. astr. 1.474>	Et, quo clara magis possis cognoscere signa,
<mani. astr. 1.475>	Non uarios obitus norunt uariosque recursus;
<mani. astr. 1.476>	Certa sed in proprias oriuntur sidera luces
<mani. astr. 1.477>	Natalesque suos occasumque ordine seruant.
<mani. astr. 1.478>	Nec quicquam in tanta magis est mirabile mole
<mani. astr. 1.479>	Quam ratio et certis quod legibus omnia parent.
<mani. astr. 1.480>	Nusquam turba nocet, nihil ullis partibus errans
<mani. astr. 1.481>	Laxius aut breuius mutatoue ordine fertur.
<mani. astr. 1.482>	Quid tam confusum specie, quid tam uice certum est?
<mani. astr. 1.483>	Ac mihi tam praesens ratio non ulla uidetur,
<mani. astr. 1.484>	Qua pateat mundum diuino numine uerti
<mani. astr. 1.485>	Atque ipsum esse deum, nec forte coisse magistra,
<mani. astr. 1.486>	Vt uoluit credi, qui primus moenia mundi
<mani. astr. 1.487>	Seminibus struxit minimis inque illa resoluit;
<mani. astr. 1.488>	E quis et maria et terras et sidera caeli
<mani. astr. 1.489>	Aetheraque immensis fabricantem finibus orbes
<mani. astr. 1.490>	Soluentemque alios constare, et cuncta reuerti
<mani. astr. 1.491>	In sua principia et rerum mutare figuras.
<mani. astr. 1.492>	Quis credat tantas operum sine numine moles
<mani. astr. 1.493>	Ex minimis caecoque creatum foedere mundum?
<mani. astr. 1.494>	Si fors ista dedit nobis, fors ipsa gubernet.
<mani. astr. 1.495>	At cur dispositis uicibus consurgere signa
<mani. astr. 1.496>	Et uelut imperio praescriptos reddere cursus
<mani. astr. 1.497>	Cernimus ac nullis properantibus ulla relinqui?
<mani. astr. 1.498>	Cur eadem aestiuas exornant sidera noctes
<mani. astr. 1.499>	Semper et hibernas eadem, certamque figuram
<mani. astr. 1.500>	Quisque dies reddit mundo certamque relinquit?
<mani. astr. 1.501>	Iam tum, cum Graiae uerterunt Pergama gentes,
<mani. astr. 1.502>	Arctos et Orion aduersis frontibus ibant,
<mani. astr. 1.503>	Haec contenta suos in uertice flectere gyros,
<mani. astr. 1.504>	Ille ex diuerso uertentem surgere contra
<mani. astr. 1.505>	Obuius et toto semper decurrere mundo.
<mani. astr. 1.506>	Temporaque obscurae noctis deprendere signis
<mani. astr. 1.507>	Iam poterant, caelumque suas distinxerat horas.
<mani. astr. 1.508>	Quot post excidium Troiae sunt eruta regna!
<mani. astr. 1.509>	Quot capti populi! quotiens fortuna per orbem
<mani. astr. 1.510>	Seruitium imperiumque tulit uarieque reuertit!
<mani. astr. 1.511>	Troianos cineres in quantum oblita refouit
<mani. astr. 1.512>	Imperium! fatis Asiae iam Graecia pressa est.
<mani. astr. 1.513>	Saecula dinumerare piget, quotiensque recurrens
<mani. astr. 1.514>	Lustrarit mundum uario sol igneus orbe.
<mani. astr. 1.515>	Omnia mortali mutantur lege creata,
<mani. astr. 1.516>	Nec se cognoscunt terrae uertentibus annis
<mani. astr. 1.517>	Exutas, uariant faciem <et> per saecula gentes.
<mani. astr. 1.518>	At manet incolumis mundus suaque omnia seruat,
<mani. astr. 1.519>	Quae nec longa dies auget minuitque senectus
<mani. astr. 1.520>	Nec motus puncto curuat cursusque fatigat;
<mani. astr. 1.521>	Idem semper erit quoniam semper fuit idem.
<mani. astr. 1.522>	Non alium uidere patres aliumue nepotes
<mani. astr. 1.523>	Aspicient. deus est, qui non mutatur in aeuo.
<mani. astr. 1.524>	Numquam transuersas solem decurrere ad Arctos
<mani. astr. 1.525>	Nec mutare uias et in ortum uertere cursus
<mani. astr. 1.526>	Auroramque nouis nascentem ostendere terris,
<mani. astr. 1.527>	Nec lunam certos excedere luminis orbes
<mani. astr. 1.528>	Sed seruare modum, quo crescat quoue recedat,
<mani. astr. 1.529>	Nec cadere in terram pendentia sidera caelo
<mani. astr. 1.530>	Sed dimensa suis consumere tempora signis,
<mani. astr. 1.531>	Non casus opus est, magni sed numinis ordo.
<mani. astr. 1.532>	Haec igitur texunt aequali sidera tractu
<mani. astr. 1.533>	Ignibus in uarias caelum laqueantia formas.
<mani. astr. 1.534>	Altius his nihil est; haec sunt fastigia mundi;
<mani. astr. 1.535>	Publica naturae domus his contecta tenetur
<mani. astr. 1.536>	Finibus, amplectens pontum terrasque iacentis.
<mani. astr. 1.537>	Omnia concordi tractu ueniuntque caduntque,
<mani. astr. 1.538>	Qua semel incubuit caelum uersumque resurgit.
<mani. astr. 1.539>	Ipse autem quantum conuexo mundus Olympo
<mani. astr. 1.540>	Obtineat spatium et quantis bis sena ferantur
<mani. astr. 1.541>	Finibus astra, docet ratio, cui nulla resistunt
<mani. astr. 1.542>	Claustra nec immensae moles, ceduntque recessus,
<mani. astr. 1.543>	Omnia succumbunt, ipsum est penetrabile caelum.
<mani. astr. 1.544>	Nam quantum terris atque aequore signa recedunt,
<mani. astr. 1.545>	Tantum bina patent. quacumque inciditur orbis
<mani. astr. 1.546>	Per medium, pars efficitur tum tertia gyri
<mani. astr. 1.547>	Exiguo dirimens solidam discrimine summam.
<mani. astr. 1.548>	Summum igitur caelum bis bina refugit ab imo
<mani. astr. 1.549>	Astra, e bis senis ut sit pars tertia signis.
<mani. astr. 1.550>	Sed quia per medium est tellus suspensa profundum,
<mani. astr. 1.551>	Binis a summo signis discedit et imo.
<mani. astr. 1.552>	Hac igitur quodcumque supra te suspicis ipse,
<mani. astr. 1.553>	Qua per inane meant oculi quaque ire recusant,
<mani. astr. 1.554>	Binis aequandum est signis; sex tanta rotundae
<mani. astr. 1.555>	Efficiunt orbem zonae, qua signa feruntur
<mani. astr. 1.556>	Bis sex aequali spatio texentia caelum.
<mani. astr. 1.557>	Ne mirere uagos partus eadem esse per astra
<mani. astr. 1.558>	Et mixtum ingenti generis discrimine fatum,
<mani. astr. 1.559>	Singula cum tantum teneant, tantoque ferantur
<mani. astr. 1.560>	Tempore sex tota surgentia sidera luce.
<mani. astr. 1.561>	Restat ut aetherios fines tibi reddere coner
<mani. astr. 1.562>	Filaque dispositis uicibus comitantia caelum,
<mani. astr. 1.563>	Per quae derigitur signorum flammeus ordo.
<mani. astr. 1.>	..........
<mani. astr. 1.566>	Circulus ad borean fulgentem sustinet Arcton
<mani. astr. 1.567>	Sexque fugit solidas a caeli uertice partes.
<mani. astr. 1.568>	Alter ad extremi decurrens sidera Cancri,
<mani. astr. 1.569>	In quo consummat Phoebus lucemque moramque
<mani. astr. 1.570>	Tardaque per longos circumfert lumina flexus,
<mani. astr. 1.571>	Aestiuum medio nomen sibi sumit ab aestu,
<mani. astr. 1.572>	Temporis et titulo potitur, metamque uolantis
<mani. astr. 1.573>	Solis et extremos designat feruidus actus,
<mani. astr. 1.574>	Et quinque in partes aquilonis distat ab orbe.
<mani. astr. 1.575>	Tertius in media mundi regione locatus
<mani. astr. 1.576>	Ingenti spira totum praecingit Olympum
<mani. astr. 1.577>	Parte ab utraque uidens axem, qua lumine Phoebus
<mani. astr. 1.578>	Componit paribus numeris noctemque diemque
<mani. astr. 1.579>	Veris et autumni currens per tempora mixta,
<mani. astr. 1.580>	Cum medium aequali distinguit limite caelum;
<mani. astr. 1.581>	Quattuor et gradibus sua fila reducit ab aestu.
<mani. astr. 1.582>	Proximus hunc ultra brumalis nomine limes
<mani. astr. 1.583>	Vltima designat fugientis limina solis,
<mani. astr. 1.584>	Inuida cum obliqua radiorum munera flamma
<mani. astr. 1.585>	Dat per iter minimum nobis, sed finibus illis,
<mani. astr. 1.586>	Quos super incubuit, longa stant tempora luce
<mani. astr. 1.587>	Vixque dies transit candentem extenta per aestum;
<mani. astr. 1.588>	Bisque iacet binis summotus partibus orbis.
<mani. astr. 1.589>	Vnus ab his superest extremo proximus axi
<mani. astr. 1.590>	Circulus, austrinas qui stringit et obsidet Arctos.
<mani. astr. 1.591>	Hic quoque brumalem per partes quinque relinquit,
<mani. astr. 1.592>	Et, quantum a nostro sublimis cardine gyrus,
<mani. astr. 1.593>	Distat ab aduerso tantundem proximus illi.
<mani. astr. 1.594>	[Sic tibi per binas uertex a uertice partes
<mani. astr. 1.595>	Diuisus duplici summa circumdat Olympum
<mani. astr. 1.596>	Et per quinque notat signantis tempora fines]
<mani. astr. 1.597>	His eadem est uia quae mundo, pariterque rotantur
<mani. astr. 1.598>	Inclines, sociosque ortus occasibus aequant,
<mani. astr. 1.599>	Quandoquidem flexi, quo totus uoluitur orbis,
<mani. astr. 1.600>	Fila trahunt alti cursum comitantia caeli,
<mani. astr. 1.601>	Interualla pari seruantes limite semper
<mani. astr. 1.602>	Diuisosque semel fines sortemque dicatam.
<mani. astr. 1.603>	Sunt duo, quos recipit ductos a uertice uertex,
<mani. astr. 1.604>	Inter se aduersi, qui cunctos ante relatos
<mani. astr. 1.605>	Seque secant gemino coeuntes cardine mundi
<mani. astr. 1.606>	Transuersoque polo rectum ducuntur in axem,
<mani. astr. 1.607>	Tempora signantes anni caelumque per astra
<mani. astr. 1.608>	Quattuor in partes diuisum mensibus aequis.
<mani. astr. 1.609>	Alter ab excelso decurrens limes Olympo
<mani. astr. 1.610>	Serpentis caudam siccas et diuidit Arctos
<mani. astr. 1.611>	Et iuga Chelarum medio uolitantia gyro,
<mani. astr. 1.564>	[Circulus a summo nascentem uertice mundum
<mani. astr. 1.565>	Permeat Arctophylaca petens per terga Draconis,
<mani. astr. 1.565a>	Tangit et Erigonen, Chelarum summa recidit]
<mani. astr. 1.612>	Extremamque secans Hydram mediumque sub austris
<mani. astr. 1.613>	Centaurum aduerso concurrit rursus in axe,
<mani. astr. 1.614>	Et redit in caelum, squamosaque tergora Ceti
<mani. astr. 1.615>	Lanigerique notat fines clarumque Trigonum
<mani. astr. 1.616>	Andromedaeque sinus imos, uestigia matris,
<mani. astr. 1.617>	Principiumque suum repetito cardine claudit.
<mani. astr. 1.618>	Alter in hunc medium summumque incumbit in axem
<mani. astr. 1.619>	Perque pedes primos ceruicem transit et Vrsae,
<mani. astr. 1.620>	Quam septem stellae primam iam sole remoto
<mani. astr. 1.621>	Producunt nigrae praebentem lumina nocti,
<mani. astr. 1.622>	Et Geminis Cancrum dirimit stringitque flagrantem
<mani. astr. 1.623>	Ore Canem clauumque Ratis, quae uicerat aequor,
<mani. astr. 1.624>	Inde axem occultum per gyri signa prioris
<mani. astr. 1.625>	Transuersa atque illo rursus de limite tangit
<mani. astr. 1.626>	Te, Capricorne, tuisque Aquilam designat ab astris,
<mani. astr. 1.627>	Perque Lyram inuersam currens spirasque Draconis
<mani. astr. 1.628>	Posteriora pedum Cynosurae praeterit astra
<mani. astr. 1.629>	Transuersamque secat uicino cardine caudam:
<mani. astr. 1.630>	Hic iterum coit ipse sibi, memor unde profectus.
<mani. astr. 1.631>	Atque hos aeterna fixerunt tempora sede,
<mani. astr. 1.632>	Immotis per signa modis, statione perenni:
<mani. astr. 1.633>	Hos uolucris fecere duos. namque alter ab ipsa
<mani. astr. 1.634>	Consurgens Helice medium praecidit Olympum
<mani. astr. 1.635>	Discernitque diem sextamque examinat horam
<mani. astr. 1.636>	Et paribus spatiis occasus cernit et ortus.
<mani. astr. 1.637>	Hic mutat per signa uices; et seu quis eoos
<mani. astr. 1.638>	Seu petit hesperios, supra se circinat orbem
<mani. astr. 1.639>	Verticibus super astantem mediumque secantem
<mani. astr. 1.640>	Caelum et diuiso signantem culmine mundum,
<mani. astr. 1.642>	Cumque loco terrae caelumque et tempora mutat,
<mani. astr. 1.641>	Quando aliis aliud medium est. uolat hora per orbem,
<mani. astr. 1.643>	Atque, ubi se primis extollit Phoebus ab undis,
<mani. astr. 1.644>	Illis sexta manet, quos tum premit aureus orbis,
<mani. astr. 1.645>	Rursus ad hesperios sexta est, ubi cedit in umbras:
<mani. astr. 1.646>	Nos primam ac summam sextam numeramus utramque
<mani. astr. 1.647>	Et gelidum extremo lumen sentimus ab igni.
<mani. astr. 1.648>	Alterius fines si uis cognoscere gyri,
<mani. astr. 1.649>	Circumfer facilis oculos uultumque per orbem.
<mani. astr. 1.650>	Quidquid erit caelique imum terraeque supremum,
<mani. astr. 1.651>	Qua coit ipse sibi nullo discrimine mundus
<mani. astr. 1.652>	Redditque aut recipit fulgentia sidera ponto,
<mani. astr. 1.653>	Praecingit tenui transuersum limite mundum.
<mani. astr. 1.654>	Haec quoque per totum uolitabit linea caelum,
<mani. astr. 1.655>	Non tantum ad medium uergens mediumque repente
<mani. astr. 1.656>	Orbem, nunc septem ad stellas nec mota sub astra;
<mani. astr. 1.657>	Sed quacumque uagae tulerint uestigia plantae
<mani. astr. 1.658>	Has modo terrarum nunc has gradientis in oras,
<mani. astr. 1.659>	Semper erit nouus et terris mutabitur arcus.
<mani. astr. 1.660>	Quippe aliud caelum ostendens aliudque relinquens
<mani. astr. 1.661>	Dimidium teget et referet, uarioque notabit
<mani. astr. 1.662>	Fine et cum uisu pariter sua fila mouente.
<mani. astr. 1.663>	Hic terrestris erit, qui a terram amplectitur, orbis;
<mani. astr. 1.664>	Et mundum pleno praecingit limite gyrus
<mani. astr. 1.665>	Atque a fine trahens titulum memoratur horizon.
<mani. astr. 1.666>	His adice obliquos aduersaque fila trahentis
<mani. astr. 1.667>	Inter se gyros, quorum fulgentia signa
<mani. astr. 1.668>	Alter habet, per quae Phoebus moderatur habenas
<mani. astr. 1.669>	Subsequiturque suo solem uaga Delia curru
<mani. astr. 1.670>	Et quinque aduerso luctantia sidera mundo
<mani. astr. 1.671>	Exercent uarias naturae lege choreas.
<mani. astr. 1.672>	Hunc tenet a summo Cancer, Capricornus ab imo,
<mani. astr. 1.673>	Bis recipit, lucem qui circulus aequat et umbras,
<mani. astr. 1.674>	Lanigeri et Librae signo sua fila secantem.
<mani. astr. 1.675>	Sic per tris gyros inflexus ducitur orbis
<mani. astr. 1.676>	Rectaque deuexo fallit uestigia cliuo.
<mani. astr. 1.677>	Nec uisus aciemque fugit tantumque notari
<mani. astr. 1.678>	Mente potest, sicut cernuntur mente priores,
<mani. astr. 1.679>	Sed nitet ingenti stellatus balteus orbe
<mani. astr. 1.680>	Insignemque facit caelato culmine mundum.
<mani. astr. 1.681>	Et ter uicenas partes patet atque trecentas
<mani. astr. 1.682>	In longum, bis sex latescit fascia partes
<mani. astr. 1.683>	Quae cohibet uario labentia sidera cursu.
<mani. astr. 1.684>	Alter in aduersum positus succedit ad Arctos
<mani. astr. 1.685>	Et paulum a boreae gyro sua fila reducit
<mani. astr. 1.686>	Transitque inuersae per sidera Cassiepiae,
<mani. astr. 1.687>	Inde per obliquum descendens tangit Olorem
<mani. astr. 1.688>	Aestiuosque secat fines Aquilamque supinam
<mani. astr. 1.689>	Temporaque aequantem gyrum zonamque ferentem
<mani. astr. 1.690>	Solis equos inter caudam, qua Scorpios ardet,
<mani. astr. 1.691>	Extremamque Sagittari laeuam atque sagittam,
<mani. astr. 1.692>	Inde suos sinuat flexus per crura pedesque
<mani. astr. 1.693>	Centauri alterius rursusque ascendere caelum
<mani. astr. 1.694>	Incipit Argiuumque rarem per aplustria summa
<mani. astr. 1.695>	Et medium mundi gyrum Geminosque per ima
<mani. astr. 1.696>	Signa secat, subit Heniochum, teque, unde profectus,
<mani. astr. 1.697>	Cassiepia, petens super ipsum Persea transit
<mani. astr. 1.698>	Orbemque ex illa coeptum concludit in ipsa;
<mani. astr. 1.699>	Trisque secat medios gyros et signa ferentem
<mani. astr. 1.700>	Partibus e binis, quotiens praeciditur ipse.
<mani. astr. 1.701>	Nec quaerendus erit: uisus incurrit in ipsos
<mani. astr. 1.702>	Sponte sua seque ipse docet cogitque notari.
<mani. astr. 1.703>	Namque in caeruleo candens nitet orbita mundo
<mani. astr. 1.704>	Ceu missura diem subito caelumque recludens,
<mani. astr. 1.705>	Ac ueluti uiridis discernit semita campos
<mani. astr. 1.706>	Quam terit assiduo renouans iter orbita tractu.
<mani. astr. 1.707>	[Inter diuisas aequabilis est uia partes]
<mani. astr. 1.708>	Vt freta canescunt sulcum ducente carina,
<mani. astr. 1.709>	Accipiuntque uiam fluctus spumantibus undis
<mani. astr. 1.710>	Quam tortus uerso mouit de gurgite uertex,
<mani. astr. 1.711>	Candidus in nigro lucet sic limes Olympo
<mani. astr. 1.712>	Caeruleum findens ingenti lumine mundum.
<mani. astr. 1.713>	Vtque suos arcus per nubila circinat Iris,
<mani. astr. 1.714>	Sic super incumbit signato culmine limes
<mani. astr. 1.715>	Candidus et resupina facit mortalibus ora,
<mani. astr. 1.716>	Dum noua per caecam mirantur lumina noctem
<mani. astr. 1.717>	Inquiruntque sacras humano pectore causas:
<mani. astr. 1.718>	Num se diductis conetur soluere moles
<mani. astr. 1.719>	Seminibus, raraque labent compagine rimae
<mani. astr. 1.720>	Admittantque nouum laxato tegmine lumen;
<mani. astr. 1.721>	Quid sibi non timeant, magni cum uulnera caeli
<mani. astr. 1.722>	Conspiciant feriatque oculos iniuria mundi?
<mani. astr. 1.723>	An coeat mundus, duplicisque extrema cauernae
<mani. astr. 1.724>	Conueniant caelique oras et sidera iungant,
<mani. astr. 1.725>	Perque ipsos fiat nexus manifesta cicatrix
<mani. astr. 1.726>	Suturam faciens mundi, stipatus et orbis
<mani. astr. 1.727>	Aeriam in nebulam clara compagine uersus
<mani. astr. 1.728>	In cuneos alti cogat fundamina caeli.
<mani. astr. 1.729>	An melius manet illa fides, per saecula prisca
<mani. astr. 1.730>	Illac solis equos diuersis cursibus isse
<mani. astr. 1.731>	Atque aliam triuisse uiam, longumque per aeuum
<mani. astr. 1.732>	Exustas sedes incoctaque sidera flammis
<mani. astr. 1.733>	Caeruleam uerso speciem mutasse colore,
<mani. astr. 1.734>	Infusumque loco cinerem mundumque sepultum?
<mani. astr. 1.735>	Fama etiam antiquis ad nos descendit ab annis
<mani. astr. 1.736>	Phaethontem patrio curru per signa uolantem,
<mani. astr. 1.737>	Dum noua miratur propius spectacula mundi
<mani. astr. 1.738>	Et puer in caelo ludit curruque superbus
<mani. astr. 1.739>	Luxuriat nitido, cupit et maiora parente,
<mani. astr. 1.743>	Deflexum solito cursu, curuisque quadrigis
<mani. astr. 1.740>	Monstratas liquisse uias orbemque recentem
<mani. astr. 1.741>	Imposuisse polo, nec signa insueta tulisse
<mani. astr. 1.742>	Errantis nutu flammas currumque solutum.
<mani. astr. 1.744>	Quid querimur flammas totum saeuisse per orbem
<mani. astr. 1.745>	Terrarumque rogum cunctas arsisse per urbes?
<mani. astr. 1.746>	Cum uaga dispersi fluitarunt lumina currus,
<mani. astr. 1.747>	Et caelum exustum est: luit ipse incendia mundus,
<mani. astr. 1.748>	Et uicina nouis flagrarunt sidera flammis
<mani. astr. 1.749>	Nunc quoque praeteriti faciem referentia casus.
<mani. astr. 1.750>	Nec mihi celanda est famae uulgata uetustas
<mani. astr. 1.751>	Mollis, de niueo lactis fluxisse liquorem
<mani. astr. 1.752>	Pectore reginae diuum caelumque colore
<mani. astr. 1.753>	Infecisse suo; quapropter lacteus orbis
<mani. astr. 1.754>	Dicitur, et nomen causa descendit ab ipsa.
<mani. astr. 1.755>	An maior densa stellarum turba corona
<mani. astr. 1.756>	Contexit flammas et crasso lumine candet,
<mani. astr. 1.757>	Et fulgore nitet collato clarior orbis?
<mani. astr. 1.758>	An fortes animae dignataque nomina caelo
<mani. astr. 1.759>	Corporibus resoluta suis terraeque remissa
<mani. astr. 1.760>	Huc migrant ex orbe suumque habitantia caelum
<mani. astr. 1.761>	Aetherios uiuunt annos mundoque fruuntur?
<mani. astr. 1.762>	Atque hic Aeacidas, hic et ueneramur Atridas,
<mani. astr. 1.763>	Tydidenque ferum, terraeque marisque triumphis
<mani. astr. 1.764>	Naturae uictorem Ithacum, Pyliumque senecta
<mani. astr. 1.765>	Insignem triplici, Danaumque ad Pergama reges,
<mani. astr. 1.766>	[Castra ducum et caeli uictamque sub Hectore Troiam]
<mani. astr. 1.0-1>	..........
<mani. astr. 1.767>	Auroraeque nigrum partum, stirpemque Tonantis
<mani. astr. 1.768>	Rectorem Lyciae. nec te, Mauortia uirgo,
<mani. astr. 1.769>	Praeteream, regesque alios, quos Thraecia misit
<mani. astr. 1.770>	Atque Asiae gentes et Magno maxima Pella;
<mani. astr. 1.771>	Quique animi uires et strictae pondera mentis
<mani. astr. 1.772>	Prudentes habuere uiri, quibus omnis in ipsis
<mani. astr. 1.773>	Census erat, iustusque Solon fortisque Lycurgus,
<mani. astr. 1.774>	Aetheriusque Platon, et qui fabricauerat illum
<mani. astr. 1.775>	Damnatusque suas melius damnauit Athenas,
<mani. astr. 1.776>	Persidos et uictor, strarat quae classibus aequor;
<mani. astr. 1.777>	Romanique uiri, quorum iam maxima turba est,
<mani. astr. 1.778>	Tarquinioque minus reges et Horatia proles,
<mani. astr. 1.779>	Tota acies partus, nec non et Scaeuola trunco
<mani. astr. 1.780>	Nobilior, maiorque uiris et Cloelia uirgo,
<mani. astr. 1.781>	Et Romana ferens, quae texit, moenia Cocles,
<mani. astr. 1.782>	Et commilitio uolucris Coruinus adeptus
<mani. astr. 1.783>	Et spolia et nomen, qui gestat in alite Phoebum,
<mani. astr. 1.784>	Et Ioue qui meruit caelum Romamque Camillus
<mani. astr. 1.785>	Seruando posuit, Brutusque a rege receptae
<mani. astr. 1.786>	Conditor, et Pyrrhi per bella Papirius ultor,
<mani. astr. 1.787>	Fabricius Curiusque pares, et tertia palma
<mani. astr. 1.788>	Marcellus Cossusque prior de rege necato,
<mani. astr. 1.789>	Certantesque Deci uotis similesque triumphis,
<mani. astr. 1.790>	Inuictusque mora Fabius, uictorque necantis
<mani. astr. 1.791>	Liuius Hasdrubalis socio per bella Nerone,
<mani. astr. 1.792>	Scipiadaeque duces, fatum Carthaginis unum,
<mani. astr. 1.793>	Pompeiusque orbis domitor per trisque triumphos
<mani. astr. 1.794>	Ante diu princeps, et censu Tullius oris
<mani. astr. 1.795>	Emeritus caelum, tum Claudi magna propago,
<mani. astr. 1.796>	Aemiliaeque domus proceres, clarique Metelli,
<mani. astr. 1.797>	Et Cato fortunae uictor, Martisque sub armis
<mani. astr. 1.798>	Miles Agrippa sui. Venerisque ab origine proles
<mani. astr. 1.799>	Iulia descendit caelo caelumque replebit,
<mani. astr. 1.800>	Quod reget Augustus, socio per signa Tonante,
<mani. astr. 1.801>	Cernet et in coetu diuum magnumque Quirinum
<mani. astr. 1.802>	Altius aetherii quam candet circulus orbis.
<mani. astr. 1.803>	Illa deis sedes: haec illis proxima, diuum
<mani. astr. 1.804>	Qui uirtute sua similes uestigia tangunt.
<mani. astr. 1.809>	Ac prius incipiam stellis quam reddere uires
<mani. astr. 1.810>	Signorumque canam fatalia carmine iura,
<mani. astr. 1.811>	Implenda est mundi facies, corpusque per omne
<mani. astr. 1.812>	Quidquid ubique nitet, uigeat quandoque, notandum est.
<mani. astr. 1.805>	Sunt alia aduerso pugnantia sidera mundo,
<mani. astr. 1.806>	Quae terram caelumque inter uolitantia pendent,
<mani. astr. 1.807>	Saturni, Iouis et Martis Solisque, sub illis
<mani. astr. 1.808>	Mercurius Venerem tangit Lunamque locatus.
<mani. astr. 1.813>	Sunt etiam raris orti natalibus ignes,
<mani. astr. 1.814>	Protinus et rapti. subitas candescere flammas
<mani. astr. 1.815>	Aera per liquidum tractosque perire cometas
<mani. astr. 1.816>	Rara per ingentis uiderunt saecula motus.
<mani. astr. 1.817>	Siue, quod ingenitum terra spirante uaporem
<mani. astr. 1.818>	Vmidior sicca superatur spiritus aura,
<mani. astr. 1.819>	Nubila cum longo cessant dispulsa sereno
<mani. astr. 1.820>	Et solis radiis arescit torridus aer,
<mani. astr. 1.821>	Apta alimenta sibi demissus corripit ignis
<mani. astr. 1.822>	Materiamque sui deprendit flamma capacem,
<mani. astr. 1.823>	Et, quia non solidum est corpus, sed rara uagantur
<mani. astr. 1.824>	Principia aurarum uolucrique simillima fumo,
<mani. astr. 1.825>	In breue uiuit opus coeptusque incendia fine
<mani. astr. 1.826>	Subsistunt pariterque cadunt fulgentque cometae.
<mani. astr. 1.827>	Quod nisi uicinos agerent occasibus ortus
<mani. astr. 1.828>	Et tam parua forent accensis tempora flammis,
<mani. astr. 1.829>	Alter nocte dies esset, caelumque rediret
<mani. astr. 1.830>	Immersum, et somno totum deprenderet orbem.
<mani. astr. 1.831>	Tum, quia non una specie dispergitur omnis
<mani. astr. 1.832>	Aridior terrae uapor et comprenditur igni,
<mani. astr. 1.833>	Diuersas quoque per facies accensa feruntur
<mani. astr. 1.834>	Lumina, quae subita his exsistunt nata tenebris.
<mani. astr. 1.835>	Nam modo, ceu longi fluitent de uertice crines,
<mani. astr. 1.836>	Flamma comas imitata uolat, tenuisque capillos
<mani. astr. 1.837>	Diffusos radiis ardentibus explicat ignis;
<mani. astr. 1.838>	Nunc prior haec facies dispersis crinibus exit,
<mani. astr. 1.839>	Et glomus ardentis sequitur sub imagine barbae;
<mani. astr. 1.840>	Interdum aequali laterum compagine ductus
<mani. astr. 1.841>	Quadratamue trabem fingit teretemue columnam;
<mani. astr. 1.842>	Quin etiam tumidis exaequat dolia flammis
<mani. astr. 1.843>	Procere distenta uteros, partasue capellas
<mani. astr. 1.844>	Mentitur paruos ignis glomeratus in orbes
<mani. astr. 1.845>	Hirta figurantis tremulo sub lumine menta,
<mani. astr. 1.846>	Lampadas et fissas ramosos fundit in ignes.
<mani. astr. 1.847>	Praecipitant stellae passimque uolare uidentur,
<mani. astr. 1.848>	Cum uaga per nitidum scintillant lumina mundum
<mani. astr. 1.849>	Et tenuem longis iaculantur crinibus ignem
<mani. astr. 1.850>	Exuruntue uiam uolucris imitata sagittas,
<mani. astr. 1.851>	Arida cum gracili tenuatur semita filo.
<mani. astr. 1.852>	Sunt autem cunctis permixti partibus ignes,
<mani. astr. 1.853>	Qui grauidas habitant fabricantes fulmina nubes
<mani. astr. 1.854>	Et penetrant terras Aetnamque minantur Olympo
<mani. astr. 1.855>	Et calidas reddunt ipsis in fontibus undas
<mani. astr. 1.856>	Ac silice in dura uiridique in cortice sedem
<mani. astr. 1.857>	Inueniunt, cum silua sibi collisa crematur;
<mani. astr. 1.858>	Ignibus usque adeo natura est omnis abundans:
<mani. astr. 1.859>	Ne mirere faces subitas erumpere caelo
<mani. astr. 1.860>	Aeraque accensum flammis lucere coruscis
<mani. astr. 1.861>	Arida complexum spirantis semina terrae,
<mani. astr. 1.862>	Quae uolucer pascens ignis sequiturque fugitque,
<mani. astr. 1.863>	Fulgura cum uideas tremulum uibrantia lumen
<mani. astr. 1.864>	Imbribus e mediis et caelum fulmine ruptum.
<mani. astr. 1.865>	Siue igitur ratio praebentis semina terrae
<mani. astr. 1.866>	In uolucris ignes potuit generare cometas;
<mani. astr. 1.867>	Siue illas natura faces ubi cuncta creauit
<mani. astr. 1.868>	Sidera, per tenuis caelo lucentia flammas,
<mani. astr. 1.869>	Sed trahit ad semet rapido Titanius aestu
<mani. astr. 1.870>	Inuoluitque suo flammantis igne cometas
<mani. astr. 1.871>	Ac modo dimittit, sicut Cyllenius orbis
<mani. astr. 1.872>	Et Venus, accenso cum ducit uespere noctem
<mani. astr. 1.873>	Serpentem, falluntque oculos rursusque reuisunt;
<mani. astr. 1.874>	Seu deus instantis fati miseratus in orbem
<mani. astr. 1.875>	Signa per affectus cadique incendia mittit;
<mani. astr. 1.876>	Numquam futtilibus excanduit ignibus aether,
<mani. astr. 1.877>	Squalidaque effusi deplorant arua coloni,
<mani. astr. 1.878>	Et sterilis inter sulcos defessus arator
<mani. astr. 1.879>	Ad iuga maerentis cogit frustrata iuuencos,
<mani. astr. 1.880>	Aut grauibus morbis et lenta corpora tabe
<mani. astr. 1.881>	Corripit exustis letalis flamma medullis
<mani. astr. 1.882>	Labentisque rapit populos, totasque per urbes
<mani. astr. 1.883>	Publica succensis peraguntur fata sepulchris,
<mani. astr. 1.884>	Qualis Erectheos pestis populata colonos
<mani. astr. 1.885>	Extulit antiquas per funera pacis Athenas,
<mani. astr. 1.886>	Alter in alterius labens cum fata ruebant,
<mani. astr. 1.887>	Nec locus artis erat medicae nec uota ualebant;
<mani. astr. 1.888>	Cesserat officium morbis, et funera derant
<mani. astr. 1.889>	Mortibus et lacrimae; lassus defecerat ignis
<mani. astr. 1.890>	Et coaceruatis ardebant corpora membris,
<mani. astr. 1.891>	Ac tanto quondam populo uix contigit heres.
<mani. astr. 1.892>	Talia significant lucentes saepe cometae:
<mani. astr. 1.893>	Funera cum facibus ueniunt, terrisque minantur
<mani. astr. 1.894>	Ardentis sine fine rogos, cum mundus et ipsa
<mani. astr. 1.895>	Aegrotet natura nouum sortita sepulcrum.
<mani. astr. 1.896>	Quin et bella canunt ignes subitosque tumultus
<mani. astr. 1.897>	Et clandestinis surgentia fraudibus arma,
<mani. astr. 1.898>	Externas modo per gentes ut, foedere rupto
<mani. astr. 1.899>	Cum fera ductorem rapuit Germania Varum
<mani. astr. 1.900>	Infecitque trium legionum sanguine campos,
<mani. astr. 1.901>	Arserunt toto passim minitantia mundo
<mani. astr. 1.902>	Lumina, et ipsa tulit bellum natura per ignes
<mani. astr. 1.903>	Opposuitque suas uires finemque minata est.
<mani. astr. 1.904>	Ne mirere grauis rerumque hominumque ruinas,
<mani. astr. 1.905>	Saepe domi cuipa est: nescimus credere caelo.
<mani. astr. 1.906>	Ciuilis etiam motus cognataque bella
<mani. astr. 1.907>	Significant. nec plura alias incendia mundus
<mani. astr. 1.908>	Sustinuit, quam cum ducibus iurata cruentis
<mani. astr. 1.909>	Arma Philippeos implerunt agmine campos,
<mani. astr. 1.910>	Vixque etiam sicca miles Romanus harena
<mani. astr. 1.911>	Ossa uirum lacerosque prius super astitit artus,
<mani. astr. 1.912>	Imperiumque suis conflixit uiribus ipsum,
<mani. astr. 1.913>	Perque patris pater Augustus uestigia uicit.
<mani. astr. 1.914>	Necdum finis erat: restabant Actia bella
<mani. astr. 1.915>	Dotali commissa acie, repetitaque rerum
<mani. astr. 1.916>	Alea et in ponto quaesitus rector Olympi,
<mani. astr. 1.917>	Femineum sortita iugum cum Roma pependit
<mani. astr. 1.918>	Atque ipsa Isiaco certarunt fulmina sistro;
<mani. astr. 1.919>	Restabant profugo seruilia milite bella,
<mani. astr. 1.920>	Cum patrios armis imitatus filius hostes
<mani. astr. 1.921>	Aequora Pompeius cepit defensa parenti.
<mani. astr. 1.922>	Sed satis hoc fatis fuerit: iam bella quiescant
<mani. astr. 1.923>	Atque adamanteis discordia uincta catenis
<mani. astr. 1.924>	Aeternos habeat frenos in carcere clausa;
<mani. astr. 1.925>	Sit pater inuictus patriae, sit Roma sub illo,
<mani. astr. 1.926>	Cumque deum caelo dederit non quaerat in orbe.
<mani. astr. 2.1>	Maximus Iliacae gentis certamina uates
<mani. astr. 2.2>	Et quinquaginta regum regemque patremque
<mani. astr. 2.3>	Pectoraque Aeacidae tutamque sub Hectore Troiam,
<mani. astr. 2.4>	Erroremque ducis totidem, quot uicerat, annis
<mani. astr. 2.5>	Instantis bello geminata per agmina ponti,
<mani. astr. 2.6>	Vltimaque in patria captisque penatibus arma
<mani. astr. 2.7>	Ore sacro cecinit; patriam cui cura petentum,
<mani. astr. 2.8>	Dum dabat, eripuit, cuiusque ex ore profusos
<mani. astr. 2.9>	Omnis posteritas latices in carmina duxit
<mani. astr. 2.10>	Amnemque in tenuis ausa est deducere riuos
<mani. astr. 2.11>	Vnius fecunda bonis. sed proximus illi
<mani. astr. 2.12>	Hesiodus memorat diuos diuumque parentes
<mani. astr. 2.13>	Et chaos enixum terras orbemque sub illo
<mani. astr. 2.14>	Infantem et primos titubantia sidera cursus
<mani. astr. 2.15>	Titanasque senes, Iouis et cunabula magni
<mani. astr. 2.16>	Et sub fratre uiri nomen, sine matre parentis,
<mani. astr. 2.17>	Atque iterum patrio nascentem corpore Bacchum,
<mani. astr. 2.23>	Siluarumque deos sacrataque numina Nymphas,
<mani. astr. 2.18>	Omniaque immenso uolitantia lumina mundo.
<mani. astr. 2.19>	Quin etiam ruris cultus legesque notauit
<mani. astr. 2.20>	Militiamque soli, quod colles Bacchus amaret,
<mani. astr. 2.21>	Quod fecunda Ceres campos, quod Pallas utrumque,
<mani. astr. 2.22>	Atque arbusta uagis essent quod adultera pomis:
<mani. astr. 2.24>	Pacis opus, magnos naturae condit in usus.
<mani. astr. 2.25>	Astrorum quidam uarias dixere figuras,
<mani. astr. 2.26>	Signaque diffuso passim labentia caelo
<mani. astr. 2.27>	In proprium cuiusque genus causasque tulere;
<mani. astr. 2.28>	Persea et Andromedan poena matremque dolentem
<mani. astr. 2.29>	Soluentemque patrem, raptamque Lycaone natam,
<mani. astr. 2.30>	Officioque Iouis Cynosuram, lacte Capellam
<mani. astr. 2.31>	Et furto Cycnum, pietate ad sidera ductam
<mani. astr. 2.32>	Erigonen ictuque Nepam spolioque Leonem
<mani. astr. 2.33>	Et morsu Cancrum, Pisces Cythereide uersa,
<mani. astr. 2.34>	Lanigerum uicto ducentem sidera pomo,
<mani. astr. 2.35>	Ceteraque ex uariis pendentia casibus astra
<mani. astr. 2.36>	Aethera per summum uoluerunt fixa reuolui.
<mani. astr. 2.37>	Quorum carminibus nihil est nisi fabula caelum
<mani. astr. 2.38>	Terraque composuit mundum quae pendet ab illo.
<mani. astr. 2.39>	Quin etiam ritus pastorum et Pana sonantem
<mani. astr. 2.40>	In calamos Sicula memorat tellure creatus,
<mani. astr. 2.41>	Nec siluis siluestre canit perque horrida motus
<mani. astr. 2.42>	Rura serit dulcis Musamque inducit in aulas.
<mani. astr. 2.43>	Ecce alius pictas uolucres ac bella ferarum,
<mani. astr. 2.44>	Ille uenenatos angues, hic nata per herbas
<mani. astr. 2.45>	Fata refert, uitamue sua radice ferentis.
<mani. astr. 2.46>	Quin etiam tenebris immersum Tartaron atra
<mani. astr. 2.47>	In lucem de nocte uocant orbemque reuoluunt
<mani. astr. 2.48>	Interius uersum naturae foedere rupto.
<mani. astr. 2.49>	Omne genus rerum doctae cecinere sorores,
<mani. astr. 2.50>	Omnis ad accessus Heliconis semita trita est,
<mani. astr. 2.51>	Et iam confusi manant de fontibus amnes
<mani. astr. 2.52>	Nec capiunt haustum turbamque ad nota ruentem.
<mani. astr. 2.53>	Integra quaeramus rorantis prata per herbas
<mani. astr. 2.54>	Vndamque occultis meditantem murmur in antris,
<mani. astr. 2.55>	Quam neque durato gustarint ore uolucres,
<mani. astr. 2.56>	Ipse nec aetherio Phoebus libauerit igni.
<mani. astr. 2.57>	Nostra loquar, nulli uatum debebimus ora,
<mani. astr. 2.58>	Nec furtum sed opus ueniet, soloque uolamus
<mani. astr. 2.59>	In caelum curru, propria rate pellimus undas.
<mani. astr. 2.60>	Namque canam tacita naturae mente potentem
<mani. astr. 2.61>	Infusumque deum caelo terrisque fretoque
<mani. astr. 2.62>	Ingentem aequali moderantem foedere molem,
<mani. astr. 2.63>	Totumque alterno consensu uiuere mundum
<mani. astr. 2.64>	Et rationis agi motu, cum spiritus unus
<mani. astr. 2.65>	Per cunctas habitet partes atque inriget orbem
<mani. astr. 2.66>	Omnia peruolitans corpusque animale figuret.
<mani. astr. 2.67>	Quod nisi cognatis membris contexta maneret
<mani. astr. 2.68>	Machina et imposito pareret tota magistro
<mani. astr. 2.69>	Ac tantum mundi regeret prudentia censum,
<mani. astr. 2.70>	Non esset statio terris, non ambitus astris,
<mani. astr. 2.71>	Erraretque uagus mundus standoue rigeret,
<mani. astr. 2.72>	Nec sua dispositos seruarent sidera cursus
<mani. astr. 2.73>	Noxque alterna diem fugeret rursumque fugaret,
<mani. astr. 2.74>	Non imbres alerent terras, non aethera uenti
<mani. astr. 2.75>	Nec pontus grauidas nubes nec flumina pontum
<mani. astr. 2.76>	Nec pelagus fontes, nec staret summa per omnis
<mani. astr. 2.77>	Par semper partes aequo digesta parente,
<mani. astr. 2.78>	Vt neque deficerent undae nec sideret orbis
<mani. astr. 2.79>	Nec caelum iusto maiusue minusue uolaret.
<mani. astr. 2.80>	Motus alit, non mutat opus. sic omnia toto
<mani. astr. 2.81>	Dispensata manent mundo dominumque sequuntur.
<mani. astr. 2.82>	Hic igitur deus et ratio, quae cuncta gubernat,
<mani. astr. 2.83>	Ducit ab aetheriis terrena animalia signis,
<mani. astr. 2.84>	Quae, quamquam longo, cogit, summota recessu,
<mani. astr. 2.85>	Sentiri tamen, ut uitas ac fata ministrent
<mani. astr. 2.86>	Gentibus ac proprios per singula corpora mores.
<mani. astr. 2.87>	Nec nimis est quaerenda fides: sic temperat arua
<mani. astr. 2.88>	Caelum, sic uarias fruges redditque rapitque,
<mani. astr. 2.89>	Sic pontum mouet ac terris immittit et aufert,
<mani. astr. 2.90>	Atque haec seditio pelagus nunc sidere lunae
<mani. astr. 2.91>	Mota tenet, nunc diuerso stimulata recessu,
<mani. astr. 2.92>	Nunc anni spatio Phoebum comitata uolantem;
<mani. astr. 2.93>	Sic summersa fretis, concharum et carcere clausa,
<mani. astr. 2.94>	Ad lunae motum uariant animalia corpus
<mani. astr. 2.95>	Et tua damna, tuas imitantur, Delia, uires;
<mani. astr. 2.96>	Tu quoque fraternis sic reddis curribus ora
<mani. astr. 2.97>	Atque iterum ex isdem repetis, quantumque reliquit
<mani. astr. 2.98>	Aut dedit ille, refers et sidus sidere constas;
<mani. astr. 2.99>	Denique sic pecudes et muta animalia terris,
<mani. astr. 2.100>	Cum maneant ignara sui legisque per aeuum,
<mani. astr. 2.101>	Natura tamen ad mundum reuocante parentem
<mani. astr. 2.102>	Attollunt animos caelumque et sidera seruant
<mani. astr. 2.103>	Corporaque ad lunae nascentis cornua lustrant
<mani. astr. 2.104>	Venturasque uident hiemes, reditura serena.
<mani. astr. 2.105>	Quis dubitet post haec hominem coniungere caelo,
<mani. astr. 2.106>	Cui uires natura dedit linguamque capaxque
<mani. astr. 2.107>	Ingenium uolucremque animum, quem denique in unum
<mani. astr. 2.108>	Descendit deus atque habitat seque ipse requirit?
<mani. astr. 2.109>	Mitte alias artes, quarum est permissa facultas,
<mani. astr. 2.110>	Infusas adeo, nec nostri munera census.
<mani. astr. 2.111>	[Mitto quod aequali nihil est sub lege tributum,
<mani. astr. 2.112>	Quo patet auctoris summam, non corporis, esse;
<mani. astr. 2.113>	Mitto quod certum est et ineuitabile fatum
<mani. astr. 2.114>	Materiaeque datum est cogi sed cogere mundo]
<mani. astr. 2.115>	Quis caelum posset nisi caeli munere nosse,
<mani. astr. 2.116>	Et reperire deum, nisi qui pars ipse deorum est?
<mani. astr. 2.117>	Quisue hanc conuexi molem sine fine patentis
<mani. astr. 2.118>	Signorumque choros ac mundi flammea tecta,
<mani. astr. 2.119>	Aeternum et stellis aduersus sidera bellum
<mani. astr. 2.120>	Ac terras caeloque fretum subiectaque utrisque
<mani. astr. 2.121>	Cernere et angusto sub pectore claudere posset,
<mani. astr. 2.122>	Ni sanctos animis oculos natura dedisset
<mani. astr. 2.123>	Cognatamque sibi mentem uertisset ad ipsam
<mani. astr. 2.124>	Et tantum dictasset opus, caeloque ueniret
<mani. astr. 2.125>	Quod uocat in caelum sacra ad commercia rerum
<mani. astr. 2.126>	Et priuas quas dant leges nascentibus astra?
<mani. astr. 2.127>	Quis neget esse nefas inuitum prendere mundum
<mani. astr. 2.128>	Et uelut in semet captum deducere in orbem?
<mani. astr. 2.129>	Sed, ne circuitu longo manifesta probentur,
<mani. astr. 2.130>	Ipsa fides operi faciet pondusque fidemque;
<mani. astr. 2.131>	Nam neque decipitur ratio nec decipit umquam.
<mani. astr. 2.132>	Rite secunda uia est ac ueris credita causis,
<mani. astr. 2.133>	Euentusque datur qualis praedicitur ante.
<mani. astr. 2.134>	Quod Fortuna ratum faciat, quis dicere falsum
<mani. astr. 2.135>	Audeat et tantae suffragia uincere sortis?
<mani. astr. 2.136>	Haec ego diuino cupiam cum ad sidera flatu
<mani. astr. 2.137>	Ferre, nec in turba nec turbae carmina condam
<mani. astr. 2.138>	Sed solus, uacuo ueluti uectatus in orbe
<mani. astr. 2.139>	Liber agam currus non occursantibus ullis
<mani. astr. 2.140>	Nec per iter socios commune gerentibus actus,
<mani. astr. 2.141>	Sed caelo noscenda canam, mirantibus astris
<mani. astr. 2.142>	Et gaudente sui mundo per carmina uatis,
<mani. astr. 2.143>	Vel quibus illa sacros non inuidere meatus
<mani. astr. 2.144>	Notitiamque sui, minima est quae turba per orbem.
<mani. astr. 2.145>	Illa fluit, quae diuitias, quae diligit arua,
<mani. astr. 2.146>	Imperia et fasces mollemque per otia luxum
<mani. astr. 2.147>	Et blandis diuersa sonis dulcemque per aures
<mani. astr. 2.148>	Affectum, ut modico noscenda ad fata labore.
<mani. astr. 2.149>	Hoc quoque fatorum est, legem perdiscere fati.
<mani. astr. 2.150>	Ac primum astrorum uaria est natura notanda
<mani. astr. 2.151>	Carminibus per utrumque genus. nam mascula sex sunt,
<mani. astr. 2.152>	Diuersi totidem generis sub principe Tauro:
<mani. astr. 2.153>	Cernis ut auersus redeundo surgat in arcum.
<mani. astr. 2.154>	Alternant genus et uicibus uariantur in orbem.
<mani. astr. 2.155>	Humanas etiam species in parte uidebis,
<mani. astr. 2.156>	Nec mores distant: pecudum pars atque ferarum
<mani. astr. 2.157>	Ingenium facient. quaedam signanda sagaci
<mani. astr. 2.158>	Singula sunt animo, propria quae sorte feruntur:
<mani. astr. 2.159>	Nunc binis insiste; dabunt geminata potentis
<mani. astr. 2.160>	Per socium effectus. multum comes addit et aufert,
<mani. astr. 2.161>	Ambiguisque ualent, quis sunt collegia, fatis
<mani. astr. 2.162>	Ad meritum noxamque. duos per sidera Pisces
<mani. astr. 2.163>	Et totidem Geminos nudatis aspice membris.
<mani. astr. 2.164>	His coniuncta manent alterno bracchia nexu,
<mani. astr. 2.165>	Dissimile est illis iter in contraria uersis.
<mani. astr. 2.166>	Par numerus, sed enim dispar natura notanda est.
<mani. astr. 2.167>	Atque haec ex paribus toto gaudentia censu
<mani. astr. 2.168>	Signa meant, nihil exterius mirantur in ipsis
<mani. astr. 2.169>	Amissumue dolent, quaedam quod, parte recisa
<mani. astr. 2.170>	Atque ex diuerso commissis corpore membris,
<mani. astr. 2.171>	Vt Capricornus et intentum qui derigit arcum
<mani. astr. 2.172>	Iunctus equo: pars huic hominis, sed nulla priori.
<mani. astr. 2.173>	Hoc quoque seruandum est alta discrimen in arte,
<mani. astr. 2.174>	Distat enim gemini duo sint duplicine figura;
<mani. astr. 2.175>	Quin etiam Erigone binis numeratur in astris:
<mani. astr. 2.176>	Nec facie, ratione duplex; nam desinit aestas,
<mani. astr. 2.177>	Incipit autumnus media sub Virgine utrimque.
<mani. astr. 2.178>	Idcirco tropicis praecedunt omnibus astra
<mani. astr. 2.179>	Bina, ut Lanigero, Chelis Cancroque Caproque,
<mani. astr. 2.180>	Quod duplicis retinent conexo tempore uires.
<mani. astr. 2.181>	Vt, quos subsequitur Cancer per sidera fratres,
<mani. astr. 2.182>	E Geminis alter florentia tempora ueris
<mani. astr. 2.183>	Sufficit, aestatem sitientem prouehit alter;
<mani. astr. 2.184>	Nudus uterque tamen, sentit quia uterque calorem,
<mani. astr. 2.185>	Ille senescentis ueris, subeuntis at ille
<mani. astr. 2.186>	Aestatis: par est primae sors ultima parti.
<mani. astr. 2.187>	Nec non Arcitenens, qui te, Capricorne, sub ipso
<mani. astr. 2.188>	Promittit, duplici formatus imagine fertur:
<mani. astr. 2.189>	Mitior autumnus mollis sibi uindicat artus
<mani. astr. 2.190>	Materiamque hominis, fera tergo membra rigentem
<mani. astr. 2.191>	Excipiunt hiemem, mutat quia tempora signum.
<mani. astr. 2.192>	Quosque Aries prae se mittit, duo tempora Pisces
<mani. astr. 2.193>	Bina dicant: hiemem <hic> claudit, uer incohat alter.
<mani. astr. 2.194>	Cum sol aequoreis reuolans decurrit in astris,
<mani. astr. 2.195>	Hiberni coeunt cum uernis roribus imbres.
<mani. astr. 2.196>	Vtraque sors umoris habet fluitantia signa.
<mani. astr. 2.197>	Quin tria signa nouem signis coniuncta repugnant
<mani. astr. 2.198>	Et quasi seditio caelum tenet. Aspice Taurum
<mani. astr. 2.199>	Clunibus et Geminos pedibus, testudine Cancrum
<mani. astr. 2.200>	Surgere, cum rectis oriantur cetera membris;
<mani. astr. 2.201>	Ne mirere moras, cum sol aduersa per astra
<mani. astr. 2.202>	Aestiuum tardis attollat mensibus annum.
<mani. astr. 2.203>	Nec te praetereat nocturna diurnaque signa
<mani. astr. 2.204>	Quae sint perspicere et propria deducere lege,
<mani. astr. 2.205>	Non tenebris aut luce suam peragentia sortem
<mani. astr. 2.206>	(Nam commune foret nullo discrimine nomen,
<mani. astr. 2.207>	Omnia quod certis uicibus per tempora fulgent
<mani. astr. 2.208>	Et nunc illa dies, nunc noctes illa sequuntur),
<mani. astr. 2.209>	Sed quibus illa parens mundi natura sacratas
<mani. astr. 2.210>	Temporis attribuit partes statione perenni.
<mani. astr. 2.211>	Namque Sagittari signum rabidique Leonis
<mani. astr. 2.212>	Et sua respiciens aurato uellere terga,
<mani. astr. 2.213>	Tum Pisces <et> Cancer et acri Scorpios ictu,
<mani. astr. 2.214>	Aut uicina loco, diuisa aut partibus aequis,
<mani. astr. 2.215>	Omnia dicuntur simili sub sorte diurna.
<mani. astr. 2.216>	Cetera, uel numero consortia uel uice sedis,
<mani. astr. 2.217>	Interiecta locis totidem, nocturna feruntur.
<mani. astr. 2.218>	Quidam etiam sex continuis dixere diurnas
<mani. astr. 2.219>	Esse uices castris, quae sunt a principe signo
<mani. astr. 2.220>	Lanigeri, sex a Libra nocturna uideri.
<mani. astr. 2.221>	Sunt quibus esse diurna placet quae mascula surgunt,
<mani. astr. 2.222>	Feminea in noctem tutis gaudere tenebris.
<mani. astr. 2.223>	Quin non nulla tibi nullo monstrante loquuntur
<mani. astr. 2.224>	Neptuno debere genus, scopulosus in undis
<mani. astr. 2.225>	Cancer et effuso gaudentes aequore Pisces.
<mani. astr. 2.226>	At, quae terrena censentur sidera sorte,
<mani. astr. 2.227>	Princeps armenti Taurus regnoque superbus
<mani. astr. 2.228>	Lanigeri gregis est Aries pestisque duorum
<mani. astr. 2.229>	Praedatorque Leo <et> dumosis Scorpios aruis.
<mani. astr. 2.230>	Sunt etiam mediae legis communia signa,
<mani. astr. 2.231>	Ambiguus terris Capricornus, Aquarius undis,
<mani. astr. 2.232>	[Parsque marina nitens fundentis semper Aquari]
<mani. astr. 2.233>	Vmida terrenis aequali foedere mixta.
<mani. astr. 2.234>	Non licet a minimis animum deflectere curis,
<mani. astr. 2.235>	Nec quicquam rationis eget frustraue creatum.
<mani. astr. 2.236>	Fecundum est proprie Cancri genus, acer et ictu
<mani. astr. 2.237>	Scorpios, et partu complentes aequora Pisces.
<mani. astr. 2.238>	Sed sterilis Virgo est, simili coniuncta Leoni,
<mani. astr. 2.239>	Nec capit, aut captos ecfundit, Aquarius ortus.
<mani. astr. 2.240>	Inter utrumque manet Capricornus corpore mixtus
<mani. astr. 2.241>	Et qui Cretaeo fulget Centaurus in arcu,
<mani. astr. 2.242>	Communisque Aries aequantem tempora Libram
<mani. astr. 2.243>	Et Geminos Taurumque pari sub sorte recenset.
<mani. astr. 2.244>	Nec tu nulla putes in eo commenta locasse
<mani. astr. 2.245>	Naturam rerum, quod sunt currentia quaedam,
<mani. astr. 2.246>	Vt Leo et Arcitenens Ariesque in cornua tortus;
<mani. astr. 2.247>	Aut quae recta suis librantur stantia membris,
<mani. astr. 2.248>	Vt Virgo et Gemini, fundens et Aquarius undas;
<mani. astr. 2.249>	Vel quae fessa sedent pigras referentia mentes,
<mani. astr. 2.250>	Taurus depositis collo sopitus aratris,
<mani. astr. 2.251>	Libra sub emerito considens orbe laborum,
<mani. astr. 2.252>	Tuque tuo, Capricorne, gelu contractus in astris;
<mani. astr. 2.253>	Quaeue iacent, Cancer patulam distentus in aluum,
<mani. astr. 2.254>	Scorpios incumbens plano sub pectore terrae,
<mani. astr. 2.255>	In latus obliqui Pisces semperque iacentes.
<mani. astr. 2.256>	Quod si sollerti circumspicis omnia cura,
<mani. astr. 2.257>	Fraudata inuenies amissis sidera membris.
<mani. astr. 2.258>	Scorpios in Libra consumit bracchia, Taurus
<mani. astr. 2.259>	Succidit incuruo claudus pede, lumina Cancro
<mani. astr. 2.260>	Desunt, Centauro superest et quaeritur unum.
<mani. astr. 2.261>	Sic nostros casus solatur mundus in astris
<mani. astr. 2.262>	Exemploque docet patienter damna subire,
<mani. astr. 2.263>	Omnis cum caelo fortunae pendeat ordo
<mani. astr. 2.264>	Ipsaque debilibus formentur sidera membris.
<mani. astr. 2.265>	Temporibus quoque sunt propriis pollentia signa:
<mani. astr. 2.266>	Aestas a Geminis, autumnus Virgine surgit,
<mani. astr. 2.267>	Bruma Sagittifero, uer Piscibus incipit esse.
<mani. astr. 2.268>	Quattuor in partes scribuntur sidera terna;
<mani. astr. 2.269>	Hiberna aestiuis, autumni uerna repugnant.
<mani. astr. 2.270>	Nec satis est proprias signorum noscere formas;
<mani. astr. 2.271>	Consensu quoque fata mouent et foedere gaudent
<mani. astr. 2.272>	Atque aliis alia succedunt sorte locoque.
<mani. astr. 2.273>	Circulus ut dextro signorum clauditur orbe,
<mani. astr. 2.274>	In tris aequalis discurrit linea ductus
<mani. astr. 2.275>	Inque uicem extremis iungit se finibus ipsa,
<mani. astr. 2.276>	Et, quaecumque ferit, dicuntur signa trigona,
<mani. astr. 2.277>	In tria partitus quod ter cadit angulus astra
<mani. astr. 2.278>	Quae diuisa manent ternis distantia signis.
<mani. astr. 2.279>	Laniger ex paribus spatiis duo signa, Leonis
<mani. astr. 2.280>	Atque Sagittari, diuerso conspicit ortu;
<mani. astr. 2.281>	Virginis et Tauri Capricorno consonat astrum;
<mani. astr. 2.282>	Cetera sunt simili ratione triangula signa
<mani. astr. 2.283>	Per totidem sortes, desunt quae, condita mundo;
<mani. astr. 2.284>	Sed discrimen erit dextris laeuisque: sinistra
<mani. astr. 2.285>	Quae subeunt, quae praecedunt dextra esse feruntur;
<mani. astr. 2.286>	Dexter erit Tauro Capricornus, Virgo sinistra.
<mani. astr. 2.287>	Hoc satis exemplo est. at, quae diuisa quaternis
<mani. astr. 2.288>	Partibus aequali laterum sunt condita ductu
<mani. astr. 2.289>	Quorum designat normalis uirgula sedes,
<mani. astr. 2.290>	Haec quadrata ferunt. Libram Capricornus et illum
<mani. astr. 2.291>	Conspicit hinc Aries atque ipsum a partibus aequis
<mani. astr. 2.292>	Cancer et hunc laeua subeuntis sidera Librae.
<mani. astr. 2.293>	Semper enim <in> dextris censentur signa priora.
<mani. astr. 2.294>	Sic licet in totidem partes diducere cuncta
<mani. astr. 2.295>	Ternaque bis senis quadrata effingere signis,
<mani. astr. 2.296>	Quorum proposito reddentur in ordine uires.
<mani. astr. 2.297>	Sed siquis contentus erit numerasse quadrata,
<mani. astr. 2.298>	Diuisum <ut> signis mundum putet esse quaternis,
<mani. astr. 2.299>	Aut tria sub quinis signis ornare trigonum,
<mani. astr. 2.300>	Vt socias uires et amicos exigat ortus
<mani. astr. 2.301>	Foederaque inueniat mundi cognata per astra,
<mani. astr. 2.302>	Falsus erit. nam, quina licet sint undique signa,
<mani. astr. 2.303>	Qui tamen ex signis, quae quinto quoque feruntur
<mani. astr. 2.304>	Astra loco, fuerint nati, sentire trigoni
<mani. astr. 2.305>	Non poterunt uires: licet illud nomine seruent,
<mani. astr. 2.306>	Amisere loco dotes numerisque repugnant.
<mani. astr. 2.307>	Nam, cum sint partes orbis per signa trecentae
<mani. astr. 2.308>	Et ter uicenae, quas Phoebi circuit ardor,
<mani. astr. 2.309>	Tertia pars eius numeri latus efficit unum
<mani. astr. 2.310>	In tris perducti partes per signa trigoni.
<mani. astr. 2.311>	Hanc autem numeri non reddit linea summam,
<mani. astr. 2.312>	Si signum a signo, non pars a parte notetur,
<mani. astr. 2.313>	Quod, quamuis duo sunt ternis dirimentibus astra,
<mani. astr. 2.314>	Si tamen extremam laeui primamque prioris
<mani. astr. 2.315>	Inter se conferre uoles numerumque notare,
<mani. astr. 2.316>	Ter quinquagenas implebunt ordine partes;
<mani. astr. 2.317>	Transibit numerus formam finesque sequentis
<mani. astr. 2.318>	Consumet ductus. licet ergo signa trigona
<mani. astr. 2.319>	Dicantur, partes non seruant illa trigonas.
<mani. astr. 2.320>	Haec eadem species fallet per signa quadrata
<mani. astr. 2.321>	(Quod, cum totius numeri, qui construit orbem,
<mani. astr. 2.322>	Ter denae quadrum partes per sidera reddant,
<mani. astr. 2.323>	Euenit ut, prima signi de parte prioris
<mani. astr. 2.324>	Si partem ad summam ducatur uirga sequentis,
<mani. astr. 2.325>	Bis sexagenas faciat; sin summa prioris
<mani. astr. 2.326>	Et pars confertur subeuntis prima, duorum
<mani. astr. 2.327>	Signorum in medio numerum transisque refersque,
<mani. astr. 2.328>	Triginta duplicat partes, pars tertia derit);
<mani. astr. 2.329>	Et, quamuis quartum a quarto quis computet astrum,
<mani. astr. 2.330>	Naufragium facient partes unius in ipsis.
<mani. astr. 2.331>	Non igitur satis est signis numerasse trigona
<mani. astr. 2.332>	Quadratiue fidem quaeri per signa quaterna.
<mani. astr. 2.333>	Quadrati si forte uoles effingere formam,
<mani. astr. 2.334>	Aut trinis paribus facies cum membra trigoni,
<mani. astr. 2.335>	Hic poscit quintam partem centesima summa,
<mani. astr. 2.336>	Illic amittit decimam. sic conuenit ordo.
<mani. astr. 2.337>	Et, quiscumque quater iunctis fauet angulus usque,
<mani. astr. 2.338>	Quaeque loca in triplici signarit linea ductu
<mani. astr. 2.339>	Cum sinuata uiae linquet dispendia recta,
<mani. astr. 2.340>	His natura dedit communi foedera lege
<mani. astr. 2.341>	Inque uicem affectus et mutua iura fauoris.
<mani. astr. 2.342>	Quocirca non omnis habet genitura trigonis
<mani. astr. 2.345>	Consensum signis, nec, cum sunt forte quadrata,
<mani. astr. 2.346>	Continuo inter se seruant commercia rerum.
<mani. astr. 2.347>	Distat enim, partes consumat linea iustas
<mani. astr. 2.348>	Detractetne modum numeri, quem circulus ambit,
<mani. astr. 2.349>	Nunc tris efficiens, nunc quattuor undique ductus,
<mani. astr. 2.350>	Quos in plura iubet ratio procedere signa
<mani. astr. 2.351>	Interdum, quam sunt numeris memorata per orbem.
<mani. astr. 2.352>	Sed longe maior uis est per signa trigoni
<mani. astr. 2.353>	Quam quibus est titulus sub quarto quoque quadratis.
<mani. astr. 2.354>	Altior est horum summoto linea templo,
<mani. astr. 2.355>	Illa magis uicina meat caeloque recedit
<mani. astr. 2.356>	Et propius terras accedit uisus eorum
<mani. astr. 2.357>	Aeraque infectum nostras demittit ad auras.
<mani. astr. 2.358>	Tenuia quae alternis data sunt commercia signis
<mani. astr. 2.359>	Mutua nec magno consensu foedera seruant,
<mani. astr. 2.360>	Inuita angusto quod linea flectitur orbe.
<mani. astr. 2.361>	Nam, cum praelabens formatur singula limes
<mani. astr. 2.362>	Sidera et alterno deuertitur angulus astro
<mani. astr. 2.363>	Sexque per anfractus curuatur uirgula in orbem,
<mani. astr. 2.364>	A Tauro uenit in Cancrum, tum Virgine tacta
<mani. astr. 2.365>	Scorpion ingreditur, tum te, Capricorne, rigentem
<mani. astr. 2.366>	Et geminos a te Pisces auersaque Tauri
<mani. astr. 2.367>	Sidera contingens finit, qua coeperat, orbem.
<mani. astr. 2.368>	Alterius ductus locus est per transita signa,
<mani. astr. 2.369>	Vtque ea praetereas quae sunt mihi singula dicta,
<mani. astr. 2.370>	Flexibus et totidem similis sit circulus illi.
<mani. astr. 2.374>	Tertia conuexo conduntur signa recessu;
<mani. astr. 2.371>	Transuersos igitur fugiunt subeuntia uisus,
<mani. astr. 2.372>	Quod nimis inclinata iacent limisque uidentur
<mani. astr. 2.373>	Vicinoque latent: ex recto certior ictus.
<mani. astr. 2.375>	Et, quia succedit conuexo linea caelo,
<mani. astr. 2.376>	Singula circuitu quae tantum transeat astra,
<mani. astr. 2.377>	Vis eius procul est altoque uagatur Olympo
<mani. astr. 2.378>	Et tenuis uires ex longo mittit in orbem.
<mani. astr. 2.379>	Sed tamen est illis foedus sub lege propinqua,
<mani. astr. 2.380>	Quod non diuersum genus est coeuntibus astris,
<mani. astr. 2.381>	Mascula sed maribus respondent, cetera sexus
<mani. astr. 2.382>	Feminei secum iungunt commercia mundi.
<mani. astr. 2.383>	Sic, quamquam alternis, par est natura figuris,
<mani. astr. 2.384>	Et cognata iacent generis sub legibus astra.
<mani. astr. 2.385>	Iam uero nulla est haerentibus addita signis
<mani. astr. 2.386>	Gratia; nam consensus, hebet quia uisus, ademptus.
<mani. astr. 2.387>	In seducta ferunt animos, quae cernere possunt.
<mani. astr. 2.388>	Sunt etiam aduersi generis conexa per orbem
<mani. astr. 2.389>	Mascula femineis semperque obsessa uicissim.
<mani. astr. 2.390>	Disparibus non ulla datur concordia signis.
<mani. astr. 2.391>	Sexta quoque in nullas numerantur commoda uires,
<mani. astr. 2.392>	Virgula per totum quod par non ducitur orbem
<mani. astr. 2.393>	Sed duo signa ferit mediis summota quaternis,
<mani. astr. 2.394>	Tertius absumpto ductus non sufficit orbe.
<mani. astr. 2.395>	At, quae diuersis e partibus astra refulgent
<mani. astr. 2.396>	Per medium aduerso mundum pendentia uultu
<mani. astr. 2.397>	Et toto diuisa manent contraria caelo
<mani. astr. 2.398>	Septima quaeque, loco quamuis summota feruntur,
<mani. astr. 2.399>	Ex longo tamen illa ualent uiresque ministrant
<mani. astr. 2.400>	Vel bello uel pace suas, ut tempora poscunt,
<mani. astr. 2.401>	Nunc foedus stellis, nunc et dictantibus iras.
<mani. astr. 2.402>	Quod si forte libet, quae sunt contraria, signa
<mani. astr. 2.403>	Per titulos celebrare suos sedesque, memento
<mani. astr. 2.404>	Solstitium brumae, Capricornum opponere Cancro,
<mani. astr. 2.405>	Lanigerum Librae (par nox in utroque diesque est),
<mani. astr. 2.406>	Piscibus Erigonen, iuuenique urnaeque Leonem;
<mani. astr. 2.407>	Scorpios e summo cum fulget, Taurus in imo est,
<mani. astr. 2.408>	Et cadit Arcitenens Geminis orientibus orbi.
<mani. astr. 2.409>	Hos seruant inter sese contraria cursus.
<mani. astr. 2.410>	Sed, quamquam aduersis fulgent contraria signis,
<mani. astr. 2.411>	Natura tamen interdum sociata feruntur,
<mani. astr. 2.412>	Et genere ex simili concordia mutua surgit:
<mani. astr. 2.413>	Mascula sic paribus ut, si diuersa, suorum
<mani. astr. 2.414>	Respondent generi. Pisces et Virginis astro
<mani. astr. 2.415>	Aduersi uolitant, sed amant communia iura,
<mani. astr. 2.416>	Et uincit natura locum; sed uincitur ipsa
<mani. astr. 2.417>	Temporibus, Cancerque tibi, Capricorne, repugnat
<mani. astr. 2.418>	Femina femineo, quia brumae dissidet aestas.
<mani. astr. 2.419>	Hinc rigor et glacies niuibusque albentia rura,
<mani. astr. 2.420>	Hinc sitis et sudor nudusque in collibus orbis,
<mani. astr. 2.421>	Aestiuosque dies aequat nox frigida brumae.
<mani. astr. 2.422>	Sic bellum natura gerit, discordat et annus,
<mani. astr. 2.423>	Ne mirere in ea pugnantia sidera parte.
<mani. astr. 2.424>	At non Lanigeri signum Libraeque repugnant
<mani. astr. 2.425>	In totum, quia uer autumno tempore differt
<mani. astr. 2.426>	(Fructibus hoc implet maturis, floribus illud)
<mani. astr. 2.427>	Sed ratione pari est, aequatis nocte diebus,
<mani. astr. 2.428>	Temporaque efficiunt simili concordia textu
<mani. astr. 2.429>	Permixtosque dies mediis hiemem inter et aestum
<mani. astr. 2.430>	Articulis uno seruantia tempore utrumque,
<mani. astr. 2.431>	Quo minus infesto decertent sidera bello.
<mani. astr. 2.432>	Talis erit ratio diuersis addita signis.
<mani. astr. 2.433>	His animaduersis rebus quae proxima cura?
<mani. astr. 2.434>	Noscere tutelas adiectaque numina signis
<mani. astr. 2.435>	Et quae cuique deo rerum natura dicauit,
<mani. astr. 2.436>	Cum diuina dedit magnis uirtutibus ora,
<mani. astr. 2.437>	Condidit et uarias sacro sub nomine uires,
<mani. astr. 2.438>	Pondus uti rebus persona imponere posset.
<mani. astr. 2.439>	Lanigerum Pallas, Taurum Cytherea tuetur,
<mani. astr. 2.440>	Formosos Phoebus Geminos; Cyllenie, Cancrum,
<mani. astr. 2.441>	Iuppiter, et cum matre deum regis ipse Leonem;
<mani. astr. 2.442>	Spicifera est Virgo Cereris fabricataque Libra
<mani. astr. 2.443>	Vulcani; pugnax Mauorti Scorpios haeret;
<mani. astr. 2.444>	Venantem Diana uirum, sed partis equinae,
<mani. astr. 2.445>	Atque Augusta fouet Capricorni sidera Vesta;
<mani. astr. 2.446>	E Iouis aduerso Iunonis Aquarius astrum est
<mani. astr. 2.447>	Agnoscitque suos Neptunus in aequore Pisces.
<mani. astr. 2.448>	Hinc quoque magna tibi uenient momenta futuri,
<mani. astr. 2.449>	Cum ratio tua per stellas et sidera curret
<mani. astr. 2.450>	Argumenta petens omni de parte uiasque
<mani. astr. 2.451>	Artis, ut ingenio diuina potentia surgat
<mani. astr. 2.452>	Exaequentque fidem caelo mortalia corda.
<mani. astr. 2.453>	Accipe diuisas hominis per sidera partes
<mani. astr. 2.454>	Singulaque his propriis parentia membra figuris,
<mani. astr. 2.455>	In quis praecipuas toto de corpore uires
<mani. astr. 2.456>	Exercent. Aries caput est ante omnia princeps
<mani. astr. 2.457>	Sortitus censusque sui pulcherrima colla
<mani. astr. 2.458>	Taurus, et in Geminis aequali bracchia sorte
<mani. astr. 2.459>	Scribuntur conexa umeris, pectusque locatum
<mani. astr. 2.460>	Sub Cancro est, laterum regnum scapulaeque Leonis,
<mani. astr. 2.461>	Virginis in propriam descendunt ilia sortem,
<mani. astr. 2.462>	Libra regit clunes, et Scorpios inguine gaudet,
<mani. astr. 2.463>	Centauro femina accedunt, Capricornus utrisque
<mani. astr. 2.464>	Imperitat genibus, crurum fundentis Aquari
<mani. astr. 2.465>	Arbitrium est, Piscesque pedum sibi iura reposcunt.
<mani. astr. 2.466>	Quin etiam propriis inter se legibus astra
<mani. astr. 2.467>	Conueniunt, ut certa gerant commercia rerum,
<mani. astr. 2.468>	Inque uicem praestant uisus atque auribus haerent
<mani. astr. 2.469>	Aut odium foedusue gerunt, conuersaque quaedam
<mani. astr. 2.470>	In semet proprio ducuntur plena fauore.
<mani. astr. 2.471>	Idcirco aduersis non numquam <est> gratia signis,
<mani. astr. 2.472>	Et bellum sociata gerunt; alienaque sede
<mani. astr. 2.473>	Inter se generant coniunctos omne per aeuum,
<mani. astr. 2.474>	At triquetris orti pugnant fugiuntque uicissim;
<mani. astr. 2.475>	Quod deus, in leges mundum cum conderet omnem,
<mani. astr. 2.476>	Affectus quoque diuisit uariantibus astris,
<mani. astr. 2.477>	Atque aliorum oculos, aliorum contulit aures,
<mani. astr. 2.478>	Iunxit amicitias interdum foedere certo,
<mani. astr. 2.479>	Cernere ut inter se possent audireque quaedam,
<mani. astr. 2.480>	Diligerent alia et noxas bellumque mouerent,
<mani. astr. 2.481>	His etiam propriae foret indulgentia sortis,
<mani. astr. 2.482>	Vt se diligerent semper sibique ipsa placerent;
<mani. astr. 2.483>	Sicut naturas hominum plerasque uidemus
<mani. astr. 2.484>	Qui genus ex signis ducunt formantibus ortus.
<mani. astr. 2.485>	Consilium ipse suum est Aries, ut principe dignum est,
<mani. astr. 2.486>	Audit se Libramque uidet, frustratur amando
<mani. astr. 2.487>	Taurum; Lanigero qui fraudem nectit et ultra,
<mani. astr. 2.488>	Fulgentis uidet, atque audit per sidera, Pisces,
<mani. astr. 2.489>	Virgine uisus sic capitur, quod uexerat ante
<mani. astr. 2.490>	Europam dorso retinentem cornua laeua
<mani. astr. 2.491>	Indutusque Ioui. Geminorum ducitur auris
<mani. astr. 2.492>	Ad iuuenem aeternas fundentem Piscibus undas
<mani. astr. 2.493>	Inque ipsos animus Pisces oculique Leonem.
<mani. astr. 2.494>	Cancer et aduerso Capricornus conditus astro
<mani. astr. 2.495>	In semet uertunt oculos, in mutua tendunt
<mani. astr. 2.496>	Auribus, et Cancri captatur Aquarius astro.
<mani. astr. 2.497>	At Leo cum Geminis aciem coniungit et aurem
<mani. astr. 2.498>	Centauro gemino et Capricorni diligit astrum.
<mani. astr. 2.499>	Erigone Taurum spectat sed Scorpion audit
<mani. astr. 2.500>	Atque Sagittifero conatur nectere fraudem.
<mani. astr. 2.501>	Libra suos sequitur sensus solumque uidendo
<mani. astr. 2.502>	Lanigerum atque animo complexa est Scorpion infra.
<mani. astr. 2.503>	Ille uidet Pisces, audit quae proxima Librae.
<mani. astr. 2.504>	Nec non Arcitenens magno parere Leoni
<mani. astr. 2.505>	Auribus atque oculis sinum fundentis Aquari
<mani. astr. 2.506>	Conspicere assueuit solamque ex omnibus astris
<mani. astr. 2.507>	Diligit Erigonen. contra Capricornus in ipsum
<mani. astr. 2.508>	Conuertit uisus (quid enim mirabitur ille
<mani. astr. 2.509>	Maius, in Augusti felix cum fulserit ortum?)
<mani. astr. 2.510>	Auribus et summi captat fastigia Cancri.
<mani. astr. 2.511>	At nudus Geminis intendit Aquarius aurem
<mani. astr. 2.512>	Sublimemque colit Cancrum spectatque reducta
<mani. astr. 2.513>	Tela Sagittiferi. Pisces ad Scorpion acrem
<mani. astr. 2.514>	Derexere aciem cupiuntque attendere Taurum.
<mani. astr. 2.515>	Has natura uices tribuit, cum sidera fixit.
<mani. astr. 2.516>	His orti similis referunt per mutua sensus,
<mani. astr. 2.517>	Audire ut cupiant alios aliosque uidere,
<mani. astr. 2.518>	Horum odio nunc horum idem ducantur amore,
<mani. astr. 2.519>	Illis insidias tendant, captentur ab illis.
<mani. astr. 2.520>	Quin aduersa meant alterna trigona trigonis,
<mani. astr. 2.521>	Alteraque in bellum diuerso limite ducit
<mani. astr. 2.522>	Linea. sic ueri per totum consonat ordo.
<mani. astr. 2.523>	Namque Aries, Leo et Arcitenens, sociata trigona
<mani. astr. 2.524>	Signa, negant Chelis foedus totique trigono
<mani. astr. 2.525>	Quod Gemini excipiunt tundens et Aquarius undas.
<mani. astr. 2.526>	Idque duplex ratio cogit uerum esse fateri,
<mani. astr. 2.527>	Quod tria signa tribus signis contraria fulgent,
<mani. astr. 2.528>	Quodque aeterna manent hominum bella atque ferarum.
<mani. astr. 2.529>	Humana est facies Librae, diuersa Leonis.
<mani. astr. 2.530>	Idcirco et cedunt pecudes, quod uiribus amplis
<mani. astr. 2.531>	Consilium est maius. uictus Leo fulget in astris,
<mani. astr. 2.532>	Aurea Lanigero concessit sidera pellis,
<mani. astr. 2.533>	Ipse suae parti Centaurus tergore cedit,
<mani. astr. 2.534>	Vsque adeo est hominis uirtus. quid mirer ab illis
<mani. astr. 2.535>	Nascentis Librae superari posse trigono?
<mani. astr. 2.536>	Quin etiam breuior ratio est per signa sequenda;
<mani. astr. 2.537>	Nam, quaecumque nitent humana condita forma
<mani. astr. 2.538>	Astra, manent illis inimica et uicta ferarum.
<mani. astr. 2.539>	Sed tamen in proprias secedunt singula mentes
<mani. astr. 2.540>	Et priuata gerunt secretis hostibus arma.
<mani. astr. 2.541>	Lanigero genitis bellum est cum Virgine natis
<mani. astr. 2.542>	Et Libra Geminisque et eis quos protulit Vnda.
<mani. astr. 2.543>	In partus Tauri sub Cancro nata feruntur
<mani. astr. 2.544>	Pectora et in Chelis et quae dant Scorpios acer
<mani. astr. 2.545>	Et Pisces. at, quos Geminorum sidera formant,
<mani. astr. 2.546>	His cum Lanigero bellum est eiusque trigono.
<mani. astr. 2.547>	In Cancro genitos Capricorni semina laedunt
<mani. astr. 2.548>	Et Librae partus et quos dat Virginis astrum
<mani. astr. 2.549>	Quique sub auersi numerantur sidere Tauri.
<mani. astr. 2.550>	Lanigeri communis erit rabidique Leonis
<mani. astr. 2.551>	Hostis, et a totidem bellum subscribitur astris.
<mani. astr. 2.552>	Erigone Taurumque timet geminumque sub arcu
<mani. astr. 2.553>	Centaurum et Pisces et te, Capricorne, rigentem.
<mani. astr. 2.554>	Maxima turba petit Libram, Capricornus et illi
<mani. astr. 2.555>	Aduersus Cancer, Chelis quod utrumque quadratum est,
<mani. astr. 2.556>	Quaeque in Lanigeri numerantur signa trigonum.
<mani. astr. 2.557>	Scorpios in totidem fecundus creditur hostes;
<mani. astr. 2.558>	Aequoreum Iuuenem, Geminos, Taurum atque Leonem,
<mani. astr. 2.559>	Erigonen Libramque fugit metuendus et ipse.
<mani. astr. 2.560>	Quique Sagittari ueniunt de sidere partus,
<mani. astr. 2.561>	Hos Geminis nati Libraque et Virgine et Vrna
<mani. astr. 2.562>	Depressisse uolent. naturae lege iubente
<mani. astr. 2.563>	Haec eadem, Capricorne, tuis inimica feruntur.
<mani. astr. 2.564>	At quos aeternis perfundit Aquarius undis,
<mani. astr. 2.565>	In pugnam Nemeaeus agit totumque trigonum;
<mani. astr. 2.566>	Turba sub unius iuuenis uirtute fugatur.
<mani. astr. 2.567>	Piscibus exortos uicinus Aquarius urget
<mani. astr. 2.568>	Et gemini fratres et quos dat Virginis astrum
<mani. astr. 2.569>	Quique Sagittari descendunt sidere nati.
<mani. astr. 2.570>	Nec sola est ratio quae dat nascentibus arma
<mani. astr. 2.571>	Inque odium generat partus et mutua bella;
<mani. astr. 2.572>	Sed plerumque manent inimica tertia quaeque
<mani. astr. 2.573>	Lege, in transuersum uultu defixa maligno,
<mani. astr. 2.574>	Quodque, manent quaecumque loco contraria signa
<mani. astr. 2.575>	Aduersosque gerunt inter se septima uisus,
<mani. astr. 2.576>	Tertia quaeque illis utriusque trigona feruntur;
<mani. astr. 2.577>	Ne sit mirandum si foedus non datur astris
<mani. astr. 2.578>	Quae sunt aduersis signis cognata trigona.
<mani. astr. 2.579>	Per tot signorum species contraria surgunt
<mani. astr. 2.580>	Corpora totque modis totiens inimica creantur.
<mani. astr. 2.581>	Idcirco nihil ex semet natura creauit
<mani. astr. 2.582>	Pectore amicitiae maius nec rarius umquam.
<mani. astr. 2.583>	Vnus erat Pylades, unus qui mallet Orestes
<mani. astr. 2.584>	Ipse mori; lis una fuit per saecula mortis,
<mani. astr. 2.585>	Alter quod raperet fatum, non cederet alter.
<mani. astr. 2.586>	Et duo, qui potuere sequi: uix noxia poenis,
<mani. astr. 2.587>	Optauitque reum sponsor non posse reuerti,
<mani. astr. 2.588>	Sponsoremque reus timuit, ne solueret ipsum.
<mani. astr. 2.589>	Perque tot aetates hominum, tot tempora et annos,
<mani. astr. 2.590>	Tot bella et uarios etiam sub pace labores,
<mani. astr. 2.591>	Cum Fortuna fidem quaerat, uix inuenit usquam.
<mani. astr. 2.592>	At quanta est scelerum moles per saecula cuncta,
<mani. astr. 2.593>	Quamque onus inuidiae non excusabile terris!
<mani. astr. 2.594>	Venales ad fata patres matrumque sepulcra,
<mani. astr. 2.595>	Imposuit Phoebus noctem terrasque reliquit.
<mani. astr. 2.596>	Quid loquar euersas urbes et prodita templa
<mani. astr. 2.597>	Et uarias pacis clades et mixta uenena
<mani. astr. 2.598>	Insidiasque fori, caedes in moenibus ipsis
<mani. astr. 2.599>	Et sub amicitiae grassantem nomine turbam?
<mani. astr. 2.600>	In populo scelus est et abundant cuncta furoris.
<mani. astr. 2.601>	Et fas atque nefas mixtum, legesque per ipsas
<mani. astr. 2.602>	Saeuit nequities; poenas iam noxia uincit.
<mani. astr. 2.603>	Scilicet, in multis quoniam discordia signis
<mani. astr. 2.604>	Corpora nascuntur, pax est sublata per orbem,
<mani. astr. 2.605>	Et fidei rarum foedus paucisque tributum,
<mani. astr. 2.606>	Vtque sibi caelum sic tellus dissidet ipsa
<mani. astr. 2.607>	Atque hominum gentes inimica sorte feruntur.
<mani. astr. 2.608>	Si tamen et cognata cupis dinoscere signa,
<mani. astr. 2.609>	Quae iungant animos et amica sorte ferantur,
<mani. astr. 2.610>	Lanigeri partus cum toto iunge trigono.
<mani. astr. 2.611>	Simplicior tamen est Aries, meliusque Leone
<mani. astr. 2.612>	Prosequitur genitos et te, Centaure, creatos
<mani. astr. 2.613>	Quam colitur. namque est natura mitius astrum
<mani. astr. 2.614>	Expositumque suae noxae, nec fraudibus ullis,
<mani. astr. 2.615>	Nec minus ingenio molli quam corpore constans:
<mani. astr. 2.616>	Illis est feritas signis praedaeque cupido,
<mani. astr. 2.617>	Venalisque animus non numquam excedere cogit
<mani. astr. 2.618>	Commoditate fidem, nec longa est gratia facti;
<mani. astr. 2.619>	Quin et Lanigeri partus sub utroque trigono
<mani. astr. 2.620>	Non parcit; sed rara gerit pro tempore bella,
<mani. astr. 2.621>	Quod feritas utriusque magis prorumpere cogit.
<mani. astr. 2.622>	Plus tamen in duplici numerandum est roboris esse,
<mani. astr. 2.623>	Cui commixtus homo est, quam te, Nemeaee, sub uno.
<mani. astr. 2.624>	Idcirco et pax est signis et mixta querella.
<mani. astr. 2.625>	Quin etiam Tauri Capricorno iungitur astrum.
<mani. astr. 2.626>	Nec magis illorum coeunt ad foedera mentes;
<mani. astr. 2.627>	Virgineos etiam partus, quicumque creantur
<mani. astr. 2.628>	Tauro, complecti cupiunt, sed saepe queruntur.
<mani. astr. 2.629>	Quos fratresque dabunt Chelaeque et Aquarius ortus
<mani. astr. 2.630>	Vnum pectus habent fideique immobile uinclum,
<mani. astr. 2.632>	Magnus et in multos ueniet successus amicos.
<mani. astr. 2.633>	Scorpios et Cancer fraterna in nomina ducunt
<mani. astr. 2.634>	Ex semet genitos, nec non et Piscibus orti
<mani. astr. 2.635>	Concordant illis. saepe est et subdolus actus:
<mani. astr. 2.636>	Scorpios aspergit noxas sub nomine amici;
<mani. astr. 2.637>	At, quibus in lucem Pisces uenientibus adsunt,
<mani. astr. 2.638>	His non una manet semper sententia cordi,
<mani. astr. 2.639>	Commutant animos interdum et foedera rumpunt
<mani. astr. 2.640>	Ac repetunt, tectaeque lues sub fronte uagantur.
<mani. astr. 2.641>	Sic erit ex signis odium tibi paxque notanda.
<mani. astr. 2.642>	In terris geniti tali sub lege creantur.
<mani. astr. 2.643>	Nec satis hoc, tantum solis insistere signis:
<mani. astr. 2.644>	Contemplare locum caeli sedemque uagarum.
<mani. astr. 2.645>	Parte genus uariant et uires linea mutat.
<mani. astr. 2.646>	Nam sua quadratis ueniunt, sua iura trigonis
<mani. astr. 2.647>	Et quae per senos decurrit uirgula tractus
<mani. astr. 2.648>	Quaeque secat medium transuerso limite caelum;
<mani. astr. 2.651>	Distat enim surgatne eadem subeatne cadatne.
<mani. astr. 2.649>	Hinc modo dat mundus uires, modo deterit idem,
<mani. astr. 2.650>	Quaeque illic sumunt iras, huc acta reponunt.
<mani. astr. 2.652>	Crebrius aduersis odium est, cognata quadratis
<mani. astr. 2.653>	Corpora censentur signis et amica trigonis.
<mani. astr. 2.654>	Nec ratio obscura est; nam quartum quodque locauit
<mani. astr. 2.655>	Eiusdem generis signum natura per orbem.
<mani. astr. 2.656>	Quattuor aequali caelum discrimine signant
<mani. astr. 2.657>	In quibus articulos anni deus ipse creauit,
<mani. astr. 2.658>	Ver Aries, Cererem Cancer Bacchumque ministrans
<mani. astr. 2.659>	Libra, caper brumam genitusque ad frigora piscis.
<mani. astr. 2.660>	Nec non et duplici quae sunt conexa figura
<mani. astr. 2.661>	Quartum quemque locum retinent; duo cernere Pisces
<mani. astr. 2.662>	Et geminos iuuenes duplicemque in Virgine formam
<mani. astr. 2.663>	Et duo Centauri licet uno corpora textu.
<mani. astr. 2.664>	Sic et simplicibus signis stat forma quadrata;
<mani. astr. 2.665>	Nam neque Taurus habet comitem, nec iungitur ulli
<mani. astr. 2.666>	Horrendus Leo, nec metuit sine compare quemquam
<mani. astr. 2.667>	Scorpios, atque uno censetur Aquarius astro.
<mani. astr. 2.668>	Sic quaecumque manent quadrato condita templo
<mani. astr. 2.669>	Signa parem referunt numeris aut tempore sortem
<mani. astr. 2.670>	Ac ueluti cognata manent sub foedere tali.
<mani. astr. 2.671>	Idcirco affines signant gradibusque propinquis
<mani. astr. 2.672>	Accedunt unaque tenent sub imagine natos,
<mani. astr. 2.673>	Longior in spatium porrecta est linea maius
<mani. astr. 2.674>	Quae tribus emensis signis facit astra trigona.
<mani. astr. 2.675>	Haec ad amicitias imitantis iura gradumque
<mani. astr. 2.676>	Sanguinis atque animis haerentia foedera ducunt,
<mani. astr. 2.677>	Vtque ipsa ex longo coeunt summota recessu,
<mani. astr. 2.678>	Sic nos coniungunt maioribus interuallis.
<mani. astr. 2.679>	Haec meliora putant, mentes quae iungere possunt,
<mani. astr. 2.680>	Quam quae non numquam foedus sub sanguine fallunt.
<mani. astr. 2.681>	Proxima uicinis subscribunt, tertia quaeque
<mani. astr. 2.682>	Hospitibus. sic astrorum seruabitur ordo,
<mani. astr. 2.683>	Quotquot cardinibus propius, uarianda, mouentur;
<mani. astr. 2.684>	Quae, quamquam in partes diuisi quattuor orbis
<mani. astr. 2.685>	Sidera quadrata efficiunt, non lege quadrati
<mani. astr. 2.686>	Censentur: minor est numeri quam cardinis usus.
<mani. astr. 2.687>	Adde suas partes signis, sua partibus astra;
<mani. astr. 2.688>	Nam nihil in totum seruit sibi: mixta feruntur,
<mani. astr. 2.689>	Ipsis dant fines astris capiuntque uicissim.
<mani. astr. 2.690>	Quae mihi mox certo digesta sub ordine surgent.
<mani. astr. 2.691>	Omnibus ex istis ratio est repetenda per artem,
<mani. astr. 2.692>	Pacata infestis signa ut discernere possis.
<mani. astr. 2.693>	Perspice nunc tenuem uisu rem, pondere magnam
<mani. astr. 2.694>	Et tantum Graio signari nomine passam,
<mani. astr. 2.695>	Dodecatemoria, in titulo signantia causas.
<mani. astr. 2.696>	Nam, cum tricenas per partes sidera constent,
<mani. astr. 2.697>	Rursus bis senis numerus diducitur omnis;
<mani. astr. 2.698>	Ipsa igitur ratio binas in partibus esse
<mani. astr. 2.699>	Dimidiasque docet partes. his finibus esse
<mani. astr. 2.700>	Dodecatemorium constat, bis senaque cuncta
<mani. astr. 2.701>	Omnibus in signis; quae mundi conditar ille
<mani. astr. 2.702>	Attribuit totidem numero fulgentibus astris,
<mani. astr. 2.703>	Vt sociata forent alterna sidera sorte,
<mani. astr. 2.704>	Et similis sibi mundus, et omnia in omnibus astra,
<mani. astr. 2.705>	Quorum mixturis regeret concordia corpus
<mani. astr. 2.706>	Et tutela foret communi mutua causa.
<mani. astr. 2.707>	Idcirco, quamquam signis nascantur eisdem,
<mani. astr. 2.708>	Diuersos referunt mores inimicaque uota:
<mani. astr. 2.709>	Et saepe in pecudes errat natura, maremque
<mani. astr. 2.710>	Femina subsequitur: miscentur sidere partus,
<mani. astr. 2.711>	Singula diuisis uariant quod partibus astra,
<mani. astr. 2.712>	Dodecatemoriis proprias mutantia uires.
<mani. astr. 2.713>	Nunc, quod sit cuiusque, canam, quoue ordine constent,
<mani. astr. 2.714>	Ne uagus ignotis signorum partibus erres.
<mani. astr. 2.715>	Ipsa suo retinent primas in corpore partes
<mani. astr. 2.716>	Sidera, uicinae subeuntibus attribuuntur,
<mani. astr. 2.717>	Cetera pro numero ducunt ex ordine partes.
<mani. astr. 2.718>	Vltima et extremis ratio conceditur astris.
<mani. astr. 2.719>	Singula sic retinent binas in sidere quoque
<mani. astr. 2.720>	Dimidiasque sui parres, et summa repletur
<mani. astr. 2.721>	Sortibus exactis triginta sidere in omni.
<mani. astr. 2.722>	Nec genus est unum, ratio nec prodita simplex,
<mani. astr. 2.723>	Pluribus inque modis uerum natura locauit
<mani. astr. 2.724>	Diduxitque uias uoluitque per omnia quaeri.
<mani. astr. 2.725>	Haec quoque comperta est ratio sub nomine eodem.
<mani. astr. 2.726>	Quaeumque in parti nascentum tempore Luna
<mani. astr. 2.727>	Constiterit, numeris hanc ter dispone quaternis,
<mani. astr. 2.728>	Sublimi totidem quia fulgent sidera mundo.
<mani. astr. 2.729>	Inde suas illi signo, quo Luna refulsit,
<mani. astr. 2.730>	Quaeque hinc defuerant partes numerare memento.
<mani. astr. 2.731>	Proxima tricenas pariterque sequentia ducunt.
<mani. astr. 2.732>	Hic ubi deficiet numerus, tunc summa relicta
<mani. astr. 2.733>	In binas sortes adiecta parte locetur
<mani. astr. 2.734>	Dimidia, reliquis tribuantur ut ordine signis.
<mani. astr. 2.735>	In quo destituent, eius tum Luna tenebit
<mani. astr. 2.736>	Dodecatemorium signi; post cetera ducet
<mani. astr. 2.737>	Ordine quodque suo, sicut stant astra locata.
<mani. astr. 2.738>	Haec quoque te ratio ne fallat, percipe paucis
<mani. astr. 2.739>	(Maior in effectu minor est in partibus ipsis)
<mani. astr. 2.740>	Dodecatemorii quid sit quod dicitur esse
<mani. astr. 2.741>	Dodecatemorium. namque id per quinque notatur
<mani. astr. 2.742>	Partes; nam totidem praefulgent sidera caelo
<mani. astr. 2.743>	Quae uaga dicuntur, ducunt et singula sortes
<mani. astr. 2.744>	Dimidias, uiresque in eis et iura capessunt.
<mani. astr. 2.745>	In quo quaeque igitur stellae quandoque locatae
<mani. astr. 2.746>	Dodecatemorio fuerint spectare decebit;
<mani. astr. 2.747>	Cuius enim stella in fines in sidere quoque
<mani. astr. 2.748>	Inciderit, dabit effectus in uiribus eius.
<mani. astr. 2.749>	Vndique miscenda est ratio per quam omnia constant.
<mani. astr. 2.750>	Verum haec posterius proprio cuncta ordine reddam;
<mani. astr. 2.751>	Nunc satis est docuisse suos ignota per usus,
<mani. astr. 2.752>	Vt, cum perceptis steterit fiducia membris,
<mani. astr. 2.753>	Sic totum corpus facili ratione notetur
<mani. astr. 2.754>	Et bene de summa ueniat post singula carmen.
<mani. astr. 2.755>	Vt rudibus pueris monstratur littera primum
<mani. astr. 2.756>	Per faciem nomenque suum, tum ponitur usus,
<mani. astr. 2.757>	Tum coniuncta suis formatur syllaba nodis,
<mani. astr. 2.758>	Hinc uerbi structura uenit per membra legendi,
<mani. astr. 2.759>	Tunc terum uires atque artis traditur usus
<mani. astr. 2.760>	Perque pedes proprios nascenti a carmina surgunt,
<mani. astr. 2.761>	Singulaque in summam prodest didicisse priora
<mani. astr. 2.762>	(Quae nisi constiterint primis fundata elementis,
<mani. astr. 2.764>	Ecfluat in uanum rerum praeposterus ordo
<mani. astr. 2.763>	Versaque quae propere dederint praecepta magistri),
<mani. astr. 2.765>	Sic mihi, per totum uolitanti carmine mundum,
<mani. astr. 2.766>	Erutaque abstrusa penitus caligine fata,
<mani. astr. 2.767>	Pieridum numeris etiam modulata, canenti
<mani. astr. 2.768>	Quoque deus regnat reuocanti numen in artem,
<mani. astr. 2.769>	Per partes ducenda fides et singula rerum
<mani. astr. 2.770>	Sunt gradibus tradenda suis, ut, cum omnia certa
<mani. astr. 2.771>	Notitia steterint, proprios reuocentur ad usus.
<mani. astr. 2.772>	Ac, uelut, in nudis cum surgunt montibus urbes,
<mani. astr. 2.773>	Conditor et uacuos muris circumdare colles
<mani. astr. 2.774>	Destinat, ante manu quam temptet scindere fossas
<mani. astr. 2.775>	Vertit opus (ruit ecce nemus, saltusque uetusti
<mani. astr. 2.776>	Procumbunt solemque nouum, noua sidera cernunt,
<mani. astr. 2.777>	Pellitur omne loco uolucrum genus atque ferarum,
<mani. astr. 2.778>	Antiquasque domos et nota cubilia linquunt,
<mani. astr. 2.779>	Ast alii silicem in muros et marmora templis
<mani. astr. 2.780>	Rimantur, ferrique rigor per tempora nota
<mani. astr. 2.781>	Quaeritur, hinc artes, hinc omnis conuenit usus),
<mani. astr. 2.782>	Tum demum consurgit opus, cum cuncta supersunt,
<mani. astr. 2.783>	Ne medios rumpat cursus praepostera cura,
<mani. astr. 2.784>	Sic mihi cunctanti tantae succedere moli
<mani. astr. 2.785>	Materies primum rerum, ratione remota,
<mani. astr. 2.786>	Tradenda est, ratio sit ne post irrita neue
<mani. astr. 2.787>	Argumenta nouis stupeant nascentia rebus.
<mani. astr. 2.788>	Ergo age noscendis animum compone sagacem
<mani. astr. 2.789>	Cardinibus, qui per mundum sunt quattuor omnes
<mani. astr. 2.790>	Dispositi semper mutantque uolantia signa:
<mani. astr. 2.791>	Vnus ab exortu caeli nascentis in orbem,
<mani. astr. 2.792>	Qua primum terras aequali limite cernit,
<mani. astr. 2.793>	Alter ab aduersa respondens aetheris ora,
<mani. astr. 2.794>	Vnde tugit mundus praecepsque in Tartara tendit;
<mani. astr. 2.795>	Tertius excelsi signat fastigia caeli,
<mani. astr. 2.796>	Quo defessus equis Phoebus subsistit anhelis
<mani. astr. 2.797>	Reclinatque diem mediasque examinat umbras;
<mani. astr. 2.798>	Ima tenet quartus fundato nobilis orbe,
<mani. astr. 2.799>	In quo principium est reditus finisque cadendi
<mani. astr. 2.800>	Sideribus, pariterque occasus cernit et ortus.
<mani. astr. 2.801>	Haec loca praecipuas uires summosque per artem
<mani. astr. 2.802>	Fatorum effectus referunt, quod totus in illis
<mani. astr. 2.803>	Nititur aeternis ueluti compagibus orbis;
<mani. astr. 2.804>	Quae nisi perperuis alterna sorte uolantem
<mani. astr. 2.805>	Cursibus excipiant nectantque in uincula, bina
<mani. astr. 2.806>	Per latera atque imum templi summumque cacumen,
<mani. astr. 2.807>	Dissociata fiuat resoluto machina mundo.
<mani. astr. 2.808>	Sed diuersa tamen uis est in cardine quoque,
<mani. astr. 2.809>	Et pro sorte loci uariant atque ordine distant.
<mani. astr. 2.810>	Primus erit, summi qui regnat culmine caeli
<mani. astr. 2.811>	Et medium tenui partitur limite mundum;
<mani. astr. 2.812>	Quem capit excelsa sublimem Gloria sede
<mani. astr. 2.813>	(Scilicet haec tutela decet fastigia summa),
<mani. astr. 2.814>	Quidquid ut emineat sibi uindicet et decus omne
<mani. astr. 2.815>	Adserat et uarios tribuendo regnet honores.
<mani. astr. 2.816>	Hinc fauor et species atque omnis gratia uulgi,
<mani. astr. 2.817>	Reddere iura foro, componere legibus orbem
<mani. astr. 2.818>	Foederibusque suis externas iungere gentes
<mani. astr. 2.819>	Et pro sorte sua cuiusque extollere nomen.
<mani. astr. 2.820>	Proximus, est ima quamquam statione locatus,
<mani. astr. 2.821>	Sustinet aeternis nixum radicibus orbem,
<mani. astr. 2.822>	Effectu minor in specie sed maior in usu.
<mani. astr. 2.823>	Fundamenta tenet rerum censusque gubernat,
<mani. astr. 2.824>	Quam rata sim fossis, scrutatur, uota metallis
<mani. astr. 2.825>	Atque ex occulto quantum contingere possit.
<mani. astr. 2.826>	Tertius, aequali pollens in parte, nitentem
<mani. astr. 2.827>	Qui tenet exortum, qua primum sidera surgunt,
<mani. astr. 2.828>	Vnde dies redit et tempus describit in horas,
<mani. astr. 2.829>	Hinc inter Graias horoscopos editur urbes,
<mani. astr. 2.830>	Nec capit externum, proprio quia nomine gaudet.
<mani. astr. 2.831>	Hic tenet arbitrium uitae <atque> hic regula morum est,
<mani. astr. 2.832>	Fortunamque dabit rebus, ducetque per artes,
<mani. astr. 2.833>	Qualiaque excipiant nascentis tempora prima,
<mani. astr. 2.834>	Quos capiant cultus, quali sint sede creati,
<mani. astr. 2.835>	Vtcumque admixtis subscribent uiribus astra.
<mani. astr. 2.836>	Vltimus, emenso qui condit sidera mundo
<mani. astr. 2.837>	Occasumque tenens summersum despicit orbem,
<mani. astr. 2.838>	Pertinet ad rerum summas finemque laborum,
<mani. astr. 2.839>	Coniugia atque epulas extremaque tempora uitae
<mani. astr. 2.840>	Otiaque et coetus hominum cultusque deorum.
<mani. astr. 2.841>	Nec contentus eris percepro cardine quoque:
<mani. astr. 2.842>	Interualla etiam memori sunt mente notanda
<mani. astr. 2.843>	Per maius dimensa suas reddentia uires.
<mani. astr. 2.844>	Quidquid ab exortu summum curuatur in orbem,
<mani. astr. 2.845>	Aetatis primae nascentisque adserit annos.
<mani. astr. 2.846>	Quod summo premitur deuexum culmine mundi
<mani. astr. 2.847>	Donec ad occasus ueniat, puerilibus annis
<mani. astr. 2.848>	Succedit teneramque regit sub sede iuuentam.
<mani. astr. 2.849>	Quae pars occasus infra est imumque sub orbem,
<mani. astr. 2.850>	Descendit, regit haec maturae tempora uitae
<mani. astr. 2.851>	Et propria serie uanoque exercita cursu.
<mani. astr. 2.852>	At, quae perficitur cursus redeuntis ab imo,
<mani. astr. 2.853>	Tarda supinatum lassatis uiribus arcum
<mani. astr. 2.854>	Ascendens, seros demum complectitur annos
<mani. astr. 2.855>	Labentemque diem uitae tremulamque senectam.
<mani. astr. 2.856>	Omne quidem signum sub qualicumque figura
<mani. astr. 2.857>	Partibus inficitur mundi; locus imperat astris
<mani. astr. 2.858>	Et dotes noxamque facit; uertuntur in orbem
<mani. astr. 2.859>	Singula et accipiunt uires caeloque remittunt:
<mani. astr. 2.860>	Ipsa loci natura genus legesque ministrat
<mani. astr. 2.861>	Finibus in propriis et praetereuntia cogit
<mani. astr. 2.862>	Esse sui moris, uario nunc ditia honore,
<mani. astr. 2.863>	Nunc sterilis poenam referentia sidera sedis.
<mani. astr. 2.864>	Quae super exortum est a summo tertia caelo,
<mani. astr. 2.865>	Infelix regio rebusque inimica futuris
<mani. astr. 2.866>	Et uitio fecunda nimis; nec sola, sed illi
<mani. astr. 2.867>	Par erit, aduerso quae fulget sidere sedes
<mani. astr. 2.868>	Iuncta sub occasu. neu praestet, cardine mundi
<mani. astr. 2.869>	Vtraque praetenta fertur deiecta ruina.
<mani. astr. 2.870>	Porta laboris erit: scandendum est atque cadendum.
<mani. astr. 2.871>	Nec melior super occasus contraque sub ortu
<mani. astr. 2.872>	Sors agitur mundi: praeceps haec, illa supina
<mani. astr. 2.873>	Pendens aut metuit uicino cardine finem
<mani. astr. 2.874>	Aut fraudata cadet. merito Typhonis habentur
<mani. astr. 2.875>	Horrendae sedes, quem Tellus saeua profudit,
<mani. astr. 2.876>	Cum bellum caelo peperit nec matre minores
<mani. astr. 2.877>	Exstiterunt partus. sed fulmine rursus in aluum
<mani. astr. 2.878>	Compulsi, montesque super rediere cadentes,
<mani. astr. 2.879>	Cessit et in tumulum belli uitaeque Typhoeus.
<mani. astr. 2.880>	Ipsa tremit mater flagrantem monte sub Aetna.
<mani. astr. 2.881>	At, quae fulgentis sequitur fastigia caeli
<mani. astr. 2.882>	Proxima, neue ipsi cedat, cui iungitur, astro,
<mani. astr. 2.883>	Spe melior, palmamque petens uictrixque priorum
<mani. astr. 2.884>	Altius insurgit: summae comes addita finis,
<mani. astr. 2.885>	In peiusque manent cursus nec uota supersunt.
<mani. astr. 2.886>	Quocirca minime mirum, si proxima summo
<mani. astr. 2.887>	Atque eadem integrior Forti ueneranda dicatur
<mani. astr. 2.888>	Cui titulus Felix. censum sic proxima Graiae
<mani. astr. 2.889>	Nostra subit linguae uertitque a nomine nomen.
<mani. astr. 2.890>	Iuppiter hac habitat: Fortunam crede regenti.
<mani. astr. 2.891>	Huic in peruersum similis deiecta sub orbe
<mani. astr. 2.892>	Imaque summersi contingens culmina mundi,
<mani. astr. 2.893>	Aduersa quae parte nitet, defessa peracta
<mani. astr. 2.894>	Militia rursusque nouo deuota labori
<mani. astr. 2.895>	Cardinis et subitura iugum sortemque potentem
<mani. astr. 2.896>	Nondum sentit onus mundi, iam sperat honorem.
<mani. astr. 2.897>	Daemonien memorant Grai, Romana per ora
<mani. astr. 2.898>	Quaeritur inuersus titulus. sub corde sagaci
<mani. astr. 2.899>	Conde locum numenque loci nomenque potentis,
<mani. astr. 2.900>	Quae tibi posterius magnos reuocentur ad usus.
<mani. astr. 2.901>	Hic momenta manent nostrae plerumque salutis
<mani. astr. 2.902>	Bellaque morborum caecis pugnantia telis,
<mani. astr. 2.903>	Viribus ambiguam geminis casusque deique
<mani. astr. 2.904>	Nunc huc nunc illuc sortem mutantis utraque.
<mani. astr. 2.905>	Sed medium post castra diem curuataque primum
<mani. astr. 2.906>	Culmina nutantis summo de uertice mundi
<mani. astr. 2.907>	Aethere Phoebus adit; sub quo quae corpora nostra
<mani. astr. 2.908>	Concipiunt uitia et fortunam, ex uiribus eius
<mani. astr. 2.909>	Decernunt. deus ille locus sub nomine Graio
<mani. astr. 2.910>	Dicitur. huic aduersa nitens, quae prima resurgit
<mani. astr. 2.911>	Sedibus ex imis iterumque reducit Olympum,
<mani. astr. 2.912>	Pars mundi fratrumque uices mortisque gubernat;
<mani. astr. 2.913>	Et dominam agnoscit Phoeben, fraterna uidentem
<mani. astr. 2.914>	Regna per aduersas caeli fulgentia partes
<mani. astr. 2.915>	Fataque damnosis imitantem finibus oris.
<mani. astr. 2.916>	Huic parti Dea nomen erit Romana per ora,
<mani. astr. 2.917>	Graecia uoce sua titulum designat eundem.
<mani. astr. 2.918>	Arce sed in caeli, qua summa accliuia finem
<mani. astr. 2.919>	Inueniunt, qua principium decliuia sumunt,
<mani. astr. 2.920>	Culminaque insurgunt occasus inter et orrus
<mani. astr. 2.921>	Suspenduntque suo libratum examine mundum,
<mani. astr. 2.922>	Adserit hanc Cytherea sibi per sidera sedem
<mani. astr. 2.923>	Et uelut in facie mundi sua collocat ora,
<mani. astr. 2.924>	Per quae humana regit. propria est haec reddita parti
<mani. astr. 2.925>	Vis, ut conubia et thalamos taedasque gubernet:
<mani. astr. 2.926>	Haec tutela decet Venerem, sua tela mouere.
<mani. astr. 2.927>	Nomen erit Fortuna loco, quod percipe mente,
<mani. astr. 2.928>	Vt breuia in longo compendia carmine praestem.
<mani. astr. 2.929>	At, qua subsidit conuerso cardine mundus
<mani. astr. 2.930>	Fundamenta tenens, auersum et suspicit orbem
<mani. astr. 2.931>	Ac media sub nocte iacet, Saturnus in illa
<mani. astr. 2.932>	Parte suas agitat uires, deiectus et ipse
<mani. astr. 2.933>	Imperio quondam mundi solioque deorum,
<mani. astr. 2.934>	Et pater in patrios exercet numina casus
<mani. astr. 2.935>	Fortunamque senum. priua est tutela duorum,
<mani. astr. 2.936>	Illorum atque patrum, quae tali condita parte est.
<mani. astr. 2.937>	Asperum erit templum; titulus, quem Graecia fecit,
<mani. astr. 2.938>	Daemonium <est> signatque suas pro nomine uires.
<mani. astr. 2.939>	Nunc age surgentem primo de cardine mundum
<mani. astr. 2.940>	Respice, qua solitos nascentia signa recursus
<mani. astr. 2.941>	Incipiunt, uiridis gelidis et Phoebus ab undis
<mani. astr. 2.942>	Enatat et fuluo paulatim accenditur igni.
<mani. astr. 2.943>	Haec tua templa ferunt, Maia Cyllenie nate,
<mani. astr. 2.944>	Pro facie signata nota, quod nomen et ipsi
<mani. astr. 2.945>	Auctores tibi dant artis qua ducis Olympum:
<mani. astr. 2.946>	In qua fortunam natorum condidit omnem
<mani. astr. 2.947>	Natura, ex illa suspendit uota parentum.
<mani. astr. 2.948>	Vnus in occasu locus est super. ille ruentem
<mani. astr. 2.949>	Praecipitat mundum terris et sidera mergit,
<mani. astr. 2.950>	Tergaque prospectat Phoebi, qui uiderat ora;
<mani. astr. 2.951>	Ne mirere, nigri si Ditis ianua fertur
<mani. astr. 2.952>	Et finem uitae retinet.
<mani. astr. 2.953>	Hic etiam ipse dies moritur, tellusque per orbem
<mani. astr. 2.954>	Subripit et noctis captum sub carcere claudit.
<mani. astr. 2.955>	Nec non et fidei tutelam uindicat ipsi
<mani. astr. 2.956>	Pectoris et pondus. tanta est in sede potestas
<mani. astr. 2.957>	Quae uocat et condit Phoebum tecipitque refertque,
<mani. astr. 2.958>	Consummatque diem. tali sub lege notandae
<mani. astr. 2.959>	Templorum tibi sunt uires: quae peruolat omnis
<mani. astr. 2.960>	Astrorum series ducitque et commodat illis
<mani. astr. 2.961>	Ipsa suas leges, stellaeque ex ordine certo,
<mani. astr. 2.962>	Vt natura sinit, lustrant, uariasque locorum
<mani. astr. 2.963>	Efficiunt uires, utcumque aliena capessunt
<mani. astr. 2.964>	Regna et in externis subsidunt hospita castris.
<mani. astr. 2.965>	Haec mihi sub certa stellarum parte canentur;
<mani. astr. 2.966>	Nunc satis est caeli partes titulosque notasse
<mani. astr. 2.967>	Effectusque loci per se cuiusque deosque.
<mani. astr. 2.968>	Cui parti nomen posuit, qui condidit artem,
<mani. astr. 2.969>	Octotropos; per quam stellae diuersa uolantes
<mani. astr. 2.970>	Quos reddant motus, proprio uenit ordine rerum.
<mani. astr. 3.1>	In noua surgentem maioraque uiribus ausum
<mani. astr. 3.2>	Nec per inaccessos metuentem uadere saltus
<mani. astr. 3.3>	Ducite, Pierides. uestros extendere fines
<mani. astr. 3.4>	Conor et aetherios in carmina ducere census.
<mani. astr. 3.5>	Non ego in excidium caeli nascentia bella,
<mani. astr. 3.6>	Fulminis et flammis partus in matre sepultos,
<mani. astr. 3.7>	Non coniuratos reges Troiaque cadente
<mani. astr. 3.8>	Hectora uenalem cineri Priamumque ferentem,
<mani. astr. 3.9>	Colchida nec referam uendentem regna parentis
<mani. astr. 3.10>	Et lacerum fratrem stupro, segetesque uirorum
<mani. astr. 3.11>	Taurorumque trucis flammas uigilemque draconem
<mani. astr. 3.12>	Et reduces annos auroque incendia facta
<mani. astr. 3.13>	Et male conceptos partus peiusque necatos;
<mani. astr. 3.14>	Non annosa canam Messenae bella nocentis,
<mani. astr. 3.15>	Septenosue duces ereptaque fulmine flammis
<mani. astr. 3.16>	Moenia Thebarum et uictam quia uicerat urbem,
<mani. astr. 3.17>	Germanosue patris referam matrisque nepotes,
<mani. astr. 3.18>	Natorumue epulas conuersaque sidera retro
<mani. astr. 3.19>	Ereptumque diem, nec Persica bella profundo
<mani. astr. 3.20>	Indicta et magna pontum sub classe latentem
<mani. astr. 3.21>	Immissumque fretum terris, iter aequoris undis;
<mani. astr. 3.22>	Non regis magni spatio maiore canenda
<mani. astr. 3.23>	Quam sint acta loquar romanae gentis origo,
<mani. astr. 3.24>	Totque duces urbis, tot bella atque otia, et omnis
<mani. astr. 3.25>	In populi unius leges ut cesserit orbis,
<mani. astr. 3.26>	Differtur facile est uentis dare uela secundis
<mani. astr. 3.27>	Fecundumque solum uarias agitare per artes
<mani. astr. 3.28>	Auroque atque ebori decus addere, cum rudis ipsa
<mani. astr. 3.29>	Materies niteat. speciosis condere rebus
<mani. astr. 3.30>	Carmina uulgatum est, opus et componere simplex.
<mani. astr. 3.31>	At mihi per numeros ignotaque nomina rerum
<mani. astr. 3.32>	Temporaque et uarios casus momentaque mundi
<mani. astr. 3.33>	Signorumque uices partesque in partibus ipsis
<mani. astr. 3.34>	Luctandum est. quae posse nimis, quid, dicere quantum est?
<mani. astr. 3.35>	Carmine quid proprio? Pedibus quid iungere certis?
<mani. astr. 3.36>	Huc ades, o quicumque meis aduertere coeptis
<mani. astr. 3.37>	Aurem oculosque potes, ueras et percipe uoces.
<mani. astr. 3.38>	Impendas animum; nec dulcia carmina quaeras:
<mani. astr. 3.39>	Ornari res ipsa negat contenta doceri.
<mani. astr. 3.40>	Et, si qua externa referentur nomina lingua,
<mani. astr. 3.41>	Hoc operis, non uatis erit: non omnia flecti
<mani. astr. 3.42>	Possunt, et propria melius sub uoce notantur.
<mani. astr. 3.43>	Nunc age subtili rem summam perspice cura,
<mani. astr. 3.44>	Quae tibi praecipuos usus monstrata ministret
<mani. astr. 3.45>	Et certas det in arte uias ad fata uidenda,
<mani. astr. 3.46>	Si bene constiterit uigilanti condita sensu.
<mani. astr. 3.47>	Principium rerum et custos natura latentum
<mani. astr. 3.48>	(Cum tantas strueret moles per moenia mundi
<mani. astr. 3.49>	Et circum fusis orbem concluderet astris
<mani. astr. 3.50>	Vndique pendentem in medium, diuersaque membra
<mani. astr. 3.51>	Ordinibus certis sociaret corpus in unum,
<mani. astr. 3.52>	Aeraque et terras flammamque undamque natantem
<mani. astr. 3.53>	Mutua in alternum praebere alimenta iuberet,
<mani. astr. 3.54>	Vt tot pugnantis regeret concordia causas
<mani. astr. 3.55>	Staretque alterno religatus foedere mundus),
<mani. astr. 3.56>	Exceptum a summa ne quid ratione maneret
<mani. astr. 3.57>	Et quod erat mundi mundo regeretur ab ipso,
<mani. astr. 3.58>	Fata quoque et uitas hominum suspendit ab astris,
<mani. astr. 3.59>	Quae summas operum partes, quae lucis honorem,
<mani. astr. 3.60>	Quae famam adsererent, quae numquam fessa uolarent.
<mani. astr. 3.61>	Quae, quasi, per mediam, mundi praecordia, partem
<mani. astr. 3.62>	Disposita, obtineant, Phoebum lunamque uagasque
<mani. astr. 3.63>	Euincunt stellas nec non uincuntur et ipsa,
<mani. astr. 3.64>	His regimen natura dedit, propriasque sacrauit
<mani. astr. 3.65>	Vnicuique uices sanxitque per omnia summam,
<mani. astr. 3.66>	Vndique uti fati ratio traheretur in unum.
<mani. astr. 3.67>	Nam, quodcumque genus rerum quotcumque labores
<mani. astr. 3.68>	Quaeque opera atque artes, quicumque per omnia casus
<mani. astr. 3.69>	Humana in uita poterant contingere, sorte
<mani. astr. 3.70>	Complexa est, tot et in partes, quot et astra locarat
<mani. astr. 3.71>	Disposuit, certasque uices, sua nomina cuique
<mani. astr. 3.72>	Attribuit, totumque hominis per sidera censum
<mani. astr. 3.73>	Ordine sub certo duxit, pars semper ut eidem
<mani. astr. 3.74>	Confinis parti uicinis staret in astris,
<mani. astr. 3.75>	Horum operum sortes ad singula signa locauit,
<mani. astr. 3.76>	Non ut in aeterna caeli statione manerent
<mani. astr. 3.77>	Et cunctos hominum pariter traherentur in ortus
<mani. astr. 3.78>	Ex isdem repetita locis, sed tempore sedes
<mani. astr. 3.79>	Nascentum acciperent proprias signisque migrarent
<mani. astr. 3.80>	Atque alii sors quaeque <alias> accederet astro,
<mani. astr. 3.81>	Vt caperet genitura nouam per sidera formam
<mani. astr. 3.82>	Nec tamen incerto confunderet omnia motu.
<mani. astr. 3.83>	Sed, cum pars operum quae prima condita sorte est
<mani. astr. 3.84>	Accepit propriam nascentis tempore sedem
<mani. astr. 3.85>	Cetera succedunt signisque sequentibus haerent.
<mani. astr. 3.86>	Ordo ducem sequitur donec uenit orbis in orbem.
<mani. astr. 3.87>	Has autem facies rerum per signa locatas,
<mani. astr. 3.88>	In quibus omnis erit fortunae condita summa,
<mani. astr. 3.89>	Vt cursu stellae septem laeduntue iuuantue
<mani. astr. 3.90>	Cardinibusue mouet diuina potentia mundum,
<mani. astr. 3.91>	Sic felix aut triste uenit per singula fatum,
<mani. astr. 3.92>	Talis et unius sors est speranda negoti.
<mani. astr. 3.93>	Haec mihi sollemni sunt ordine cuncta canenda
<mani. astr. 3.94>	Et titulis signanda suis rerumque figuris,
<mani. astr. 3.95>	Vt pateat positura operum nomenque genusque.
<mani. astr. 3.96>	Fortunae sors prima data est. hoc illa per artem
<mani. astr. 3.97>	Censetur titulo, quia proxima continet in se
<mani. astr. 3.98>	Fundamenta domus domuique haerentia cuncta:
<mani. astr. 3.99>	Qui modus in seruis, qui sit concessus in aruis
<mani. astr. 3.100>	Quamque datum magnas operum componere moles,
<mani. astr. 3.101>	Vt uaga fulgentis concordant sidera caeli.
<mani. astr. 3.102>	Post hinc militiae locus est, qua quidquid in armis
<mani. astr. 3.103>	Quodque peregrinas inter uersantibus urbes
<mani. astr. 3.104>	Accidere assueuit titulo comprenditur uno.
<mani. astr. 3.105>	Tertia ad urbanos statio est numeranda labores
<mani. astr. 3.106>	(Hoc quoque militiae genus est, ciuilibus actis
<mani. astr. 3.107>	Compositum) fideique tenet parentia uincla;
<mani. astr. 3.108>	Format amicitias et saepe cadentia frustra
<mani. astr. 3.109>	Officia, et cultus contingant praemia quanta
<mani. astr. 3.110>	Edocet, adpositis cum mundus consonat astris,
<mani. astr. 3.111>	Ludiciorum opus in quarto natura locauit
<mani. astr. 3.112>	Fortunamque fori: fundentem uerba patronum
<mani. astr. 3.113>	Pendentemque reum lingua rostrisque loquentis,
<mani. astr. 3.114>	Consultum et populo nudantem condita iura
<mani. astr. 3.115>	Atque expensa sua soluentem iurgia fronte,
<mani. astr. 3.116>	Cum iudex ueri nihil amplius aduocat ipso.
<mani. astr. 3.117>	Quidquid propositas inter facundia leges
<mani. astr. 3.118>	Efficit, hoc totum partem concessit in unam
<mani. astr. 3.119>	Atque, utcumque regunt dominantia sidera, paret.
<mani. astr. 3.120>	Quintus coniugio gradus est per signa dicatus
<mani. astr. 3.121>	Et socios tenet, et comitantes hospitis una
<mani. astr. 3.122>	Iungitur et similis coniungens foedus amicos.
<mani. astr. 3.123>	In sexta diues numeratur copia sede
<mani. astr. 3.124>	Atque adiuncta salus rerum, quarum altera quanti
<mani. astr. 3.125>	Contingant usus monet, altera quam diuturni,
<mani. astr. 3.126>	Sidera ut inclinant uires et templa gubernant.
<mani. astr. 3.127>	Septima censetur saeuis horrenda periclis,
<mani. astr. 3.128>	Si male subscribunt stellae per signa locatae.
<mani. astr. 3.129>	Nobilitas tenet octauam, qua constat honoris
<mani. astr. 3.130>	Condicio et famae modus et genus et specioso
<mani. astr. 3.131>	Gratia praetexto. nonus locus occupat omnem
<mani. astr. 3.132>	Gnatorum sortem dubiam patriosque timores
<mani. astr. 3.133>	Omniaque infantum mixta nutricia turba.
<mani. astr. 3.134>	Huic uicinus erit, uitae qui continet actum,
<mani. astr. 3.135>	In quo sortimur mores, et qualibus omnis
<mani. astr. 3.136>	Formetur domus exemplis, quamque ordine certo
<mani. astr. 3.137>	Ad sua compositi discedant munera serui.
<mani. astr. 3.138>	Praecipua undecima pars est in sorte locata,
<mani. astr. 3.139>	Quae summam nostri semper uiresque gubernat.
<mani. astr. 3.140>	Quaque ualetudo constat, nunc libera morbis,
<mani. astr. 3.141>	Nunc oppressa, mouent ut mundum sidera cumque.
<mani. astr. 3.142>	Non alia (est) sedes, tempusue genusue medendi
<mani. astr. 3.143>	Quae sibi deposcat uel cuius tempore praestet
<mani. astr. 3.144>	Auxilium et uitae sucos miscere salubris.
<mani. astr. 3.145>	Vltimus et totam concludens ordine summam
<mani. astr. 3.146>	Rebus apiscendis labor est, qui continet omnis
<mani. astr. 3.147>	Votorum effectus, et, quae sibi quisque suisque
<mani. astr. 3.148>	Proponit studia atque artes, haec inrita ne sint.
<mani. astr. 3.149>	Seu ferat officium nutus blanditus in omnis,
<mani. astr. 3.150>	Aspera siue foro per litem iurgia temptet,
<mani. astr. 3.151>	Fortunamue petat pelago uentisque sequatur,
<mani. astr. 3.152>	Seu Cererem plena uincentem credita messe
<mani. astr. 3.153>	Aut repetat Bacchum per pinguia musta fluentem,
<mani. astr. 3.154>	Hac in parte dies atque hac momenta dabuntur,
<mani. astr. 3.155>	Si bene conuenient stellae per signa sequentes;
<mani. astr. 3.156>	Quarum ego posterius uires in utrumque ualentis
<mani. astr. 3.157>	Ordine sub certo reddam, cum pandere earum
<mani. astr. 3.158>	Incipiam effectus. nunc, ne permixta legentem
<mani. astr. 3.159>	Confundant, nudis satis est insistere membris.
<mani. astr. 3.160>	Et, quoniam certo digestos orbe labores
<mani. astr. 3.161>	Nominaque in numerum uiresque exegimus omnis
<mani. astr. 3.162>	(Athla uocant Grai, quae cuncta negotia rerum
<mani. astr. 3.163>	In genera et partes bis sex diuisa coercent),
<mani. astr. 3.164>	Nunc, quibus accedant signis quandoque, canendum est.
<mani. astr. 3.165>	Perpetuas neque enim cedes eademue per omnis
<mani. astr. 3.166>	Sidera nascentis retinent, sed tempore mutant,
<mani. astr. 3.167>	Nunc huc nunc illuc signorum mota per orbem,
<mani. astr. 3.168>	Incolumis tamen ut maneat qui conditus ordo est.
<mani. astr. 3.169>	Ergo age, ne falsa uariet genitura figura.
<mani. astr. 3.170>	Si sua quemque uoles reuocare ad signa laborem,
<mani. astr. 3.171>	Fortunae conquire locum per sidera cuncta,
<mani. astr. 3.172>	Quae primum pars est onerosis dicta sub athlis.
<mani. astr. 3.173>	Qui tibi cum fuerit certa ratione repertus,
<mani. astr. 3.174>	Cetera praedicto subeuntibus ordine signis
<mani. astr. 3.175>	Coniunges, teneant proprias ut singula cedes.
<mani. astr. 3.176>	Et, ne forte uagus Fortunae quaerere sedem
<mani. astr. 3.177>	Incipias, duplici certam ratione capesse.
<mani. astr. 3.178>	Cum tibi, nascentis percepto tempore, forma
<mani. astr. 3.179>	Constiterit caeli, stellis ad signa locatis,
<mani. astr. 3.180>	Transuerso Phoebus si cardine celsior ibit
<mani. astr. 3.181>	Qui tenet exortum uel qui demergit in undas,
<mani. astr. 3.182>	Per tempus licet adfirmes natum esse diei.
<mani. astr. 3.183>	At, si subiectis senis fulgebit in astris
<mani. astr. 3.184>	Inferior dextra laeuaque tenentibus orbem
<mani. astr. 3.185>	Cardinibus, noctis fuerit per tempora natus.
<mani. astr. 3.186>	Haec tibi cum fuerint certo discrimine nota,
<mani. astr. 3.187>	Tunc, si forte dies nascentem exceperit alma,
<mani. astr. 3.188>	A sole ad lunam numerabis in ordine partes
<mani. astr. 3.189>	Signorum, ortiuo totidem de cardine duces,
<mani. astr. 3.190>	Quem bene partitis memorant horoscopon astris.
<mani. astr. 3.191>	In quodcumque igitur numerus peruenerit astrum
<mani. astr. 3.192>	Hoc da Fortunae. iunges tum cetera signis
<mani. astr. 3.193>	Athla suis, certo subeuntibus ordine cunctis.
<mani. astr. 3.194>	At, cum obducta nigris nox orbem texerit alis,
<mani. astr. 3.195>	Siquis erit qui tum materna excesserit aluo,
<mani. astr. 3.196>	Verte uias, sicut naturae uertitur ordo.
<mani. astr. 3.197>	Console tum Phoehen imitantem lumina fratris
<mani. astr. 3.198>	Semper et in proprio regnantem tempore noctis;
<mani. astr. 3.199>	Quotque ab ea Phoebus partes et signa recedit,
<mani. astr. 3.200>	Tot numerare iubet fulgens horoscopos a se.
<mani. astr. 3.201>	Hunc Fortuna locum teneat subeuntibus athlis,
<mani. astr. 3.202>	Ordine naturae sicut sunt cuncta locata.
<mani. astr. 3.203>	Forsitan et quaeras, agili rem corde notandam,
<mani. astr. 3.204>	Qua ratione queas, natalis tempore, nati
<mani. astr. 3.205>	Exprimere immerso surgentem horoscopon orbe.
<mani. astr. 3.206>	Quod nisi subtili uisum ratione tenetur,
<mani. astr. 3.207>	Fundamenta ruunt artis nec consonat ordo;
<mani. astr. 3.208>	Cardinibus quoniam falsis, qui cuncta gubernant,
<mani. astr. 3.209>	Mentitur faciem mundus nec constat origo
<mani. astr. 3.210>	Flexaque momento uariantur sidera templi.
<mani. astr. 3.211>	Sed, quanta effectu, res est tam plena laboris
<mani. astr. 3.212>	Cursibus aeternis mundum per signa uolantem,
<mani. astr. 3.213>	Vt totum lustret curuatis arcubus orbem,
<mani. astr. 3.214>	Exprimere et uultus eius componere certos
<mani. astr. 3.215>	Ac tantae molis minimum deprendere punctum:
<mani. astr. 3.216>	Quae pars exortum uel quae fastigia mundi
<mani. astr. 3.217>	Adserat occasusue aut imo sederit orbe.
<mani. astr. 3.218>	Nec me uulgatae rationis praeterit ordo,
<mani. astr. 3.219>	Quae binas tribuit signis orientibus horas
<mani. astr. 3.220>	Et paribus spatiis aequalia digerit astra,
<mani. astr. 3.221>	Vt parte ex illa, qua Phoebi coeperit orbis,
<mani. astr. 3.222>	Discedat numerus summamque accommodet astris,
<mani. astr. 3.223>	Donec perueniat nascentis tempus ad ipsum,
<mani. astr. 3.224>	Atque, ubi substiterit, signum dicatur oriri.
<mani. astr. 3.225>	Sed facet obliquo signorum circulus orbe,
<mani. astr. 3.226>	Atque alia inflexis oriuntur sidera membris,
<mani. astr. 3.227>	Astillis magis est rectus surgentibus ordo,
<mani. astr. 3.228>	Vt propius nobis aliquod uel longius astrum est.
<mani. astr. 3.229>	Vix finit luces Cancer, uix bruma reducit,
<mani. astr. 3.230>	Quam breuis ille iacet, tam longus circulus hic est;
<mani. astr. 3.231>	Libra Ariesque parem reddunt noctemque diemque.
<mani. astr. 3.232>	Sic media extremis pugnant atque ultima summis.
<mani. astr. 3.233>	Nec nocturna minus uariant quam tempora lucis,
<mani. astr. 3.234>	Sed tantum aduersis idem stat mensibus orlo.
<mani. astr. 3.235>	In tam dissimili spatio uariisque dierum
<mani. astr. 3.236>	Vmbrarumque modis quis possit credere in auras
<mani. astr. 3.237>	Omnia signa pari mundi sub lege meare?
<mani. astr. 3.238>	Adde quod incerta est horae mensura neque ullam
<mani. astr. 3.239>	Altera par sequitur, sed, sicut summa dierum
<mani. astr. 3.240>	Vertitur, et partes surgunt rursusque recedunt;
<mani. astr. 3.241>	Cum tamen, in quocumque dies deducitur astro,
<mani. astr. 3.242>	Sex habeat supra terras, sex signa sub illis.
<mani. astr. 3.243>	Quo fit ut in binas non possint omnia nasci,
<mani. astr. 3.244>	Cum spatium non sit tantum pugnantibus horis,
<mani. astr. 3.245>	Si modo bis senae seruantur luce sub omni,
<mani. astr. 3.246>	Quem numerum debet ratio sed non capit usus.
<mani. astr. 3.247>	Nec tibi constabunt aliter uestigia ueri,
<mani. astr. 3.248>	Ni, lucem noctemque paris dimensus in horas,
<mani. astr. 3.249>	In quantum uario pateant sub tempore noris,
<mani. astr. 3.250>	Regulaque exacta primum formetur in hora
<mani. astr. 3.251>	Quae signetque diem semper perpendat et umbras.
<mani. astr. 3.252>	Haec erit, in Libra cum lucem uincere noctes
<mani. astr. 3.253>	Incipiunt uel cum medio concedere uere.
<mani. astr. 3.254>	Tunc etenim solum bis senas tempora in horas
<mani. astr. 3.255>	Aequa patent, medio quod currit Phoebus Olympo.
<mani. astr. 3.256>	Is cum per gelidas hiemes summotus in austros
<mani. astr. 3.257>	Fulget in octaua Capricorni parte biformis,
<mani. astr. 3.258>	Tunc angusta dies uernalis fertur in horas
<mani. astr. 3.259>	Dimidiam atque nouem, sed nox oblita diei
<mani. astr. 3.260>	Bis septem apposita, numerus ne claudicet, hora
<mani. astr. 3.261>	Dimidia. sic in duodenas exit utrimque
<mani. astr. 3.262>	Et redit in solidum natura condita summa.
<mani. astr. 3.263>	Inde cadunt noctes surguntque in tempora luces,
<mani. astr. 3.268>	Nunc huc nunc illuc gradibus per sidera certis
<mani. astr. 3.269>	Impulsae, quorum ratio manifesta per artem
<mani. astr. 3.270>	Collecta est uenietque suo per carmina textu,
<mani. astr. 3.264>	Donec ad ardentis pugnarunt sidera Cancri;
<mani. astr. 3.265>	Atque ibi conuersis uicibus mutantur in horas
<mani. astr. 3.266>	Brumalis, noctemque dies lucemque tenebrae
<mani. astr. 3.267>	Hibernam referunt, alternaque tempora uincunt.
<mani. astr. 3.271>	Atque haec est illas demum mensura per oras
<mani. astr. 3.272>	Quas rigat aestiuis grauidus torrentibus amnis
<mani. astr. 3.273>	Nilus et erumpens imitatur sidera mundi
<mani. astr. 3.274>	Per septem fauces atque ora fugantia pontum.
<mani. astr. 3.275>	Nunc age, quot stadiis et quanto tempore surgant
<mani. astr. 3.276>	Sidera, quotque cadant, animo cognosce sagaci,
<mani. astr. 3.277>	Ne magna in breuibus lateant compendia dictis.
<mani. astr. 3.278>	Nobile Lanigeri sidus, quod cuncta sequuntur,
<mani. astr. 3.279>	Dena quater stadia exoriens duplicataque ducit
<mani. astr. 3.280>	Cum cadit, atque horam surgens eiusque trientem
<mani. astr. 3.281>	Occupat, occiduus geminat. tum cetera signa
<mani. astr. 3.282>	Octonis crescunt stadiis orientia in orbem
<mani. astr. 3.283>	Et totidem amittunt gelidas uergentia in umbras.
<mani. astr. 3.284>	Hora nouo crescit per singula signa quadrante
<mani. astr. 3.285>	Tertiaque e quinta sic parte inducitur eius.
<mani. astr. 3.286>	Haec sunt ad Librae sidus surgentibus astris
<mani. astr. 3.287>	Incrementa: pad momento damna trahuntur
<mani. astr. 3.288>	Cum subeunt orbem. rursusque a sidere Librae
<mani. astr. 3.289>	Ordine mutato paribus per tempora uersa
<mani. astr. 3.290>	Momentis redeunt. nam, per quot creuerat astrum
<mani. astr. 3.291>	Lanigeri stadia aut horas, tot Libra recedit;
<mani. astr. 3.292>	Occiduusque Aries spatium tempusque cadendi
<mani. astr. 3.293>	Quod tenet, in tantum Chelae consurgere perstant.
<mani. astr. 3.294>	Eius in exemplum se signa sequentia uersant.
<mani. astr. 3.295>	Haec ubi constiterint uigilanti condita mente
<mani. astr. 3.296>	Iam facile est sic, quod quandoque horoscopet astrum,
<mani. astr. 3.297>	Noscere, cum liceat certis surgentia signa
<mani. astr. 3.298>	Ducere temporibus propriasque ascribere in horas,
<mani. astr. 3.299>	Partibus ut ratio signis ducatur ab illis,
<mani. astr. 3.300>	In quis Phoebus erit, quarum mihi reddita summa est.
<mani. astr. 3.301>	Sed neque per terras omnis mensura dierum
<mani. astr. 3.302>	Vmbrarumque eadem est, simili nec tempora summa
<mani. astr. 3.303>	Mutantur: modus est uarius ratione sub una.
<mani. astr. 3.304>	Nam, qua Phrixei ducuntur uellera signi
<mani. astr. 3.305>	Chelarumque fides iustaeque examina Librae,
<mani. astr. 3.306>	Omnia consurgunt binas ibi signa per horas,
<mani. astr. 3.307>	Quod medius recto praecingitur ordine mundus
<mani. astr. 3.308>	Aequalisque super transuersum uertitur axem,
<mani. astr. 3.309>	Illi perpetua iunguntur pace diebus
<mani. astr. 3.310>	Obscurae noctes; aequo stat foedere tempus;
<mani. astr. 3.311>	Nec manifesta patet falsi fallacia mundi,
<mani. astr. 3.312>	Sed similis simili toto nox redditur aeuo;
<mani. astr. 3.313>	Omnibus autumnus signis, uer omnibus unum,
<mani. astr. 3.314>	Vna quod aequali lustratur linea Phoebo.
<mani. astr. 3.315>	Nec refert tum quo Phoebus decurrat in astro,
<mani. astr. 3.316>	Litoreumne coquat Cancrum contrane feratur,
<mani. astr. 3.317>	[Sideribus mediis an quae sint quattuor inter]
<mani. astr. 3.318>	Quod, quamquam per tris signorum circulus arcus
<mani. astr. 3.319>	Obliquus iaceat, recto tamen ordine zonae
<mani. astr. 3.320>	Consurgunt supraque caput subterque feruntur
<mani. astr. 3.321>	Et paribus spatiis per singula lustra resurgunt,
<mani. astr. 3.322>	Ac bene diuiso mundus latet orbe patetque.
<mani. astr. 3.323>	At, simul ex illa terrarum parte recedas,
<mani. astr. 3.324>	Quidquid ad extremos temet prouexerit axes
<mani. astr. 3.325>	Per conuexa gradus gressum fastigia terrae,
<mani. astr. 3.326>	Quam tereti natura solo decircinat orbem
<mani. astr. 3.327>	In tumidum et mediam mundo suspendit ab omni,
<mani. astr. 3.328>	Ergo ubi conscendes orbem scandensque rotundum
<mani. astr. 3.329>	Degrediere simul, fugiet pars altera terrae,
<mani. astr. 3.330>	Altera reddetur. sed, quantum inflexeris orbem,
<mani. astr. 3.331>	Tantum inclinabit caeli positura uolantis,
<mani. astr. 3.332>	Et modo quae fuerant surgentia limite recto
<mani. astr. 3.333>	Sidera curuato ducentur in aethera tractu,
<mani. astr. 3.334>	Atque erit obliquo signorum balteus orbe
<mani. astr. 3.335>	Qui transuersus erat, statio quando illius una est,
<mani. astr. 3.336>	Nostrae mutantur sedes. ergo ipsa moueri
<mani. astr. 3.337>	Tempora iam ratio cogit uariosque referre
<mani. astr. 3.338>	Sub tali regione dies, cum sidera flexo
<mani. astr. 3.339>	Ordine conficiant cursus obliqua malignos,
<mani. astr. 3.340>	Longius atque aliis aliud propiusue recumbat.
<mani. astr. 3.341>	Pro spatio mora magna datur: quae proxima nobis
<mani. astr. 3.342>	Consurgunt, longos caeli uisuntur in orbes;
<mani. astr. 3.343>	Vltima quae fulgent, celeris merguntur in umbras.
<mani. astr. 3.344>	Et, quanto ad gelidas propius quis uenerit Arctos,
<mani. astr. 3.345>	Tam magis effugiunt oculos brumalia signa,
<mani. astr. 3.346>	Vixque ortis occasus erit. si longius inde
<mani. astr. 3.347>	Procedat, totis condentur singula membris
<mani. astr. 3.348>	Tricenasque trahent conexo tempore noctes
<mani. astr. 3.349>	Et totidem luces adiment. sic parua dierum
<mani. astr. 3.350>	Efficitur mora et attritis consumitur horis
<mani. astr. 3.351>	Paulatimque et pro spatio fulgentibus astris.
<mani. astr. 3.352>	Pluraque, per partes subrepto tempore, signa
<mani. astr. 3.353>	Quaerentur medio terrae celata tumore
<mani. astr. 3.354>	Abducentque simul Phoebum texentque tenebras
<mani. astr. 3.355>	Mensibus ereptis donec sit debilis annus.
<mani. astr. 3.356>	Si uero natura sinat sub uertice caeli,
<mani. astr. 3.357>	Quem gelidus rigidis fulcit compagibus axis,
<mani. astr. 3.358>	Aeternas super ire niues orbemque rigentem
<mani. astr. 3.359>	Prona Lycaoniae spectantem membra puellae,
<mani. astr. 3.360>	Stantis erit caeli species, laterumque meatu
<mani. astr. 3.361>	Turbinis in morem recta uertigine curret.
<mani. astr. 3.362>	Inde tibi obliquo sex tantum signa patebunt
<mani. astr. 3.363>	Circuitu, nullos umquam fugientia uisus
<mani. astr. 3.364>	Sed teretem ac dium mundum comitantia semper.
<mani. astr. 3.365>	Hic erit una dies per senos undique menses
<mani. astr. 3.366>	Dimidiumque trahens contextis lucibus annum,
<mani. astr. 3.367>	Numquam erit occiduus quod tanto tempore Phoebus,
<mani. astr. 3.368>	Dum bis terna suis perlustrat cursibus astra,
<mani. astr. 3.369>	Sed circum uolitans recto uersabitur orbe.
<mani. astr. 3.370>	At, simul e medio praeceps descenderit orbe
<mani. astr. 3.371>	Inferiora petens deiecto sidera curru
<mani. astr. 3.372>	Et dabit in pronum laxas effusus habenas,
<mani. astr. 3.373>	Per totidem menses iunget nox una tenebras
<mani. astr. 3.374>	Vertice sub caeli. nam quisquis spectat ab axe,
<mani. astr. 3.375>	Dimidium e toto mundi uidet orbe rotundi,
<mani. astr. 3.376>	Pars latet inferior; neque enim circumuenit illum
<mani. astr. 3.377>	Recta acies, mediaque tenus distinguitur aluo.
<mani. astr. 3.378>	Effugit ergo oculos summo spectantis ab orbe
<mani. astr. 3.379>	Dum sex submersis uectatur Phoebus in astris,
<mani. astr. 3.380>	Abducitque simul luces tenebrasque relinquit
<mani. astr. 3.381>	Sideribus, donec totidem, quot mensibus actis
<mani. astr. 3.382>	Cesserat, inde redit geminasque ascendit ad Arctos.
<mani. astr. 3.383>	Hic locus in binas annum noctesque diesque
<mani. astr. 3.384>	Per duo partitae dirimit diuortia terrae.
<mani. astr. 3.385>	Et, quoniam quanto uarientur tempora motu
<mani. astr. 3.386>	Et quibus e causis dictum est, nunc accipe, signa
<mani. astr. 3.387>	Quot surgant in quoque loco cedantque per horas,
<mani. astr. 3.388>	Partibus ut prendi possint orientia certis,
<mani. astr. 3.389>	Ne falsus dubia ratione horoscopos erret.
<mani. astr. 3.390>	Atque hoc in totum certa sub lege sequendum est,
<mani. astr. 3.391>	Singula quod nequeunt, per tot distantia motus,
<mani. astr. 3.392>	Temporibus numerisque suis exacta referri.
<mani. astr. 3.393>	A me sumat iter positum, sibi quisque sequatur
<mani. astr. 3.394>	Perque suos tendat gressus, mihi debeat artem.
<mani. astr. 3.395>	Quacumque hoc parti terrarum quisque requiret,
<mani. astr. 3.396>	Deducat proprias noctemque diemque per horas
<mani. astr. 3.397>	Maxima sub Cancro minimis quae cingitur umbris;
<mani. astr. 3.398>	Et sextam summae, fuerit quae forte, diurnae
<mani. astr. 3.399>	Vicino tribuat post Cancri templa Leoni;
<mani. astr. 3.400>	At quae nocturnis fuerit mensura tenebris
<mani. astr. 3.401>	In totidem partes simili ratione secanda est,
<mani. astr. 3.402>	Vt, quantum una ferat, tantum tribuatur ad ortus
<mani. astr. 3.403>	Temporis auerso nascenti sidere Tauro.
<mani. astr. 3.404>	Has inter quasque accipiet Nemeeius horas
<mani. astr. 3.405>	Quod discrimen erit, per tris id diuide partes,
<mani. astr. 3.406>	Tertia ut accedat Geminis, quae tempora Tauri
<mani. astr. 3.407>	Vinciat, atque eadem Cancro similisque Leoni,
<mani. astr. 3.408>	Sic erit ad summam ratio perducta priorem
<mani. astr. 3.409>	Quam modo diuisis Nemeaeus duxerit horis.
<mani. astr. 3.410>	Inde pan Virgo procedat temporis auctu,
<mani. astr. 3.411>	Sed certa sub lege: prioris sidera ut astri
<mani. astr. 3.412>	Incolumem seruent summam crescantque nouando.
<mani. astr. 3.413>	His usque ad Chelas horarum partibus auctis,
<mani. astr. 3.414>	Per totidem e Libra decrescent sidera partes
<mani. astr. 3.415>	Et, quantis in utrumque modis tollentur ad ortus,
<mani. astr. 3.416>	Diuersam in sortem tantis mergentur ad umbras.
<mani. astr. 3.417>	Illa erit horarum ratio ducenda per orbem,
<mani. astr. 3.418>	Haec <et> quot stadiis oriantur quaeque cadantque.
<mani. astr. 3.419>	Quae cum ter centum <atque quater> uicenaque constent,
<mani. astr. 3.420>	Detrahitur summae tota pars, quota demitur usque
<mani. astr. 3.421>	Omnibus ex horis aestiuae nomine noctis,
<mani. astr. 3.422>	Solstitium summo peragit cum Phoebus Olympo.
<mani. astr. 3.423>	Quodque his exsuperat demptis id ducito in aequas
<mani. astr. 3.424>	Sex partes, sextamque ardenti trade Leoni.
<mani. astr. 3.425>	Rursus qui steterit numerus sub nomine noctis
<mani. astr. 3.426>	Eius erit signo Tauri pars illa dicanda.
<mani. astr. 3.427>	Quodque, haec, exsuperat, pars cum superatur ab illa,
<mani. astr. 3.428>	Distinguitque duas medio discrimine summas,
<mani. astr. 3.429>	Tertia pars eius, numero super addita Tauri,
<mani. astr. 3.430>	Tradetur Geminis. simili tum cetera lucro
<mani. astr. 3.431>	Procedent numeros semper tutata priores
<mani. astr. 3.432>	Augebuntque nouo uicinas munere summas,
<mani. astr. 3.433>	Donec perueniant ad iustae sidera Librae:
<mani. astr. 3.434>	Ex illa totidem per partes sic breuiantur
<mani. astr. 3.435>	Lanigeri ad fines; conuersaque omnia lege
<mani. astr. 3.436>	Accipiunt perduntque paris cedentia sortes.
<mani. astr. 3.437>	Haec uia monstrabit stadiorum ponere summas
<mani. astr. 3.438>	Et numerare suos ortus per sidera cuncta.
<mani. astr. 3.439>	Quod bene cum propriis simul acceptaueris horis,
<mani. astr. 3.440>	In nulla fallet regione horoscopos umquam,
<mani. astr. 3.441>	Cum poterunt certis numerari singula signa
<mani. astr. 3.442>	Temporibus parte ex fila quam Phoebus habebit.
<mani. astr. 3.443>	Nunc, quibus hiberni momentis surgere menses
<mani. astr. 3.444>	Incipiant (neque enim paribus per sidera cuncta
<mani. astr. 3.445>	Procedunt gradibus, niuei dum uellera signi
<mani. astr. 3.446>	Contingant aequum luces cogentia et umbras
<mani. astr. 3.447>	Ferre iugum), magna est ratio breuiterque docenda.
<mani. astr. 3.448>	Principio capienda tibi est mensura diei
<mani. astr. 3.449>	Quam minimam Capricornus agit, noctisque per horas
<mani. astr. 3.450>	Quam summam; quodque a iusto superauerit umbris,
<mani. astr. 3.451>	Et dederint luces, eius pars tertia signo
<mani. astr. 3.452>	Tradenda est medio semper, qua sorte retenta
<mani. astr. 3.453>	Dimidio uincat primum, uincatur et ipsum
<mani. astr. 3.454>	Extremo: totum in partes ita digere tempus.
<mani. astr. 3.455>	His opibus tria signa ualent; sed summa prioris
<mani. astr. 3.456>	Accedet numeri, coniuncta sequentibus astris
<mani. astr. 3.457>	Cesserit, ut, senis fuerit si longior horis
<mani. astr. 3.458>	Brumali nox forte die, Capricornus in horam
<mani. astr. 3.459>	Dimidiam attollat luces, et Aquarius horam
<mani. astr. 3.460>	Ipse suam proprie ducat summaeque priori
<mani. astr. 3.461>	Adiungat, Pisces tantum sibi temporis ipsi
<mani. astr. 3.462>	Constituant, quantum accipiant de sorte prioris,
<mani. astr. 3.463>	Et tribus expletis horis noctemque diemque
<mani. astr. 3.464>	Lanigero tradant aequandam tempore ueris.
<mani. astr. 3.465>	Incipit a sexta tempus procedere parte
<mani. astr. 3.466>	Diuiduum; triplicant uires haerentia signa
<mani. astr. 3.467>	Vltimaque acceptas duplicant. Ita summa diebus
<mani. astr. 3.473>	Redditur, aequatae soluuntur faenore noctes
<mani. astr. 3.474>	Rursus et incipiunt propria de sorte diebus
<mani. astr. 3.468>	Cedere diuersa labentia tempora lege.
<mani. astr. 3.469>	Namque Aries totidem deducit noctibus horas
<mani. astr. 3.470>	Quot prius abstulerant proprio sub nomine Pisces,
<mani. astr. 3.471>	Hora datur Tauro, cumuletque ut damna priora
<mani. astr. 3.472>	Dimidiam adiungunt Gemini. sic ultima primis
<mani. astr. 3.473>	Respondent, pariterque illis quae proxima fulgent;
<mani. astr. 3.474>	Et media aequatis censentur uiribus astra
<mani. astr. 3.475>	Praecipuosque gerunt uarianda ad tempora motes.
<mani. astr. 3.476>	Hac uice descendunt noctes a sidere brumae
<mani. astr. 3.477>	Tollunturque dies, annique inuertitur orbis,
<mani. astr. 3.480>	Solstitium tardi dum fit sub sidere Cancri;
<mani. astr. 3.481>	Tumque diem brumae nox aequat, tempora noctes
<mani. astr. 3.482>	Longa dies, similique redit, quo creuerat, actu.
<mani. astr. 3.483>	Illa etiam poterit nascens uia ducere ad astrum
<mani. astr. 3.484>	Quod quandoque uadis emissum redditur orbi.
<mani. astr. 3.485>	Nam quota sit lucis, si luce requiritur, hora
<mani. astr. 3.486>	Aspicies, atque hunc numerum reuocabis in ipsum
<mani. astr. 3.487>	Multiplicans decies, adiectis insuper eidem
<mani. astr. 3.488>	Quinque tamen summis, quia qualicumque sub hora
<mani. astr. 3.489>	Ter quinas mundi se extollunt sidera partes.
<mani. astr. 3.490>	Hic ubi constiterit numerus, coniungere et illas,
<mani. astr. 3.491>	Quae superent Phoebo partes per signa, memento.
<mani. astr. 3.492>	Ex hac tricenas summa per sidera partes
<mani. astr. 3.493>	Distribues, primamque uicem, quo Phoebus in astro
<mani. astr. 3.494>	Fulserit, inde aliis, solem quaecumque sequentur.
<mani. astr. 3.495>	Tum quo subsistet numerus consumptus in astro
<mani. astr. 3.496>	Quaue in parte suam summam nomenque relinquet
<mani. astr. 3.497>	Haec erit exoriens. et par sit norma per ignes,
<mani. astr. 3.498>	Cum teneas partes. ubi summam feceris unam,
<mani. astr. 3.499>	Tricenas dabis ex illa per singola signa,
<mani. astr. 3.500>	Donec deficiat numerus; quaque ille sub astri
<mani. astr. 3.501>	Parte cadet, credas illam cum corpore natam
<mani. astr. 3.502>	Esse hominis pariterque orbem uidisse per ignes.
<mani. astr. 3.503>	Sic erit ipse tibi rapidis quaerendus in astris
<mani. astr. 3.504>	Natalis mundi certoque horoscopos ortu,
<mani. astr. 3.505>	Vt, cum exacta fides steterit sub cardine primo,
<mani. astr. 3.506>	Fallere non possint summi fastigia caeli,
<mani. astr. 3.507>	Non errent obitus, stent fundamenta sub imo,
<mani. astr. 3.508>	[Stent ueri stellarum ortus uerique subortus]
<mani. astr. 3.509>	Sideraque in proprias uires sortesque recedant.
<mani. astr. 3.510>	Nunc sua reddentur generatim tempora signis,
<mani. astr. 3.511>	Quae diuisa etiam proprios ducuntur in annos
<mani. astr. 3.512>	Et menses lucesque suas horasque dierum,
<mani. astr. 3.513>	Per quae praecipuas ostendunt singula uires.
<mani. astr. 3.514>	Primus erit signi, quo Sol effulserit, annus,
<mani. astr. 3.515>	Annua quod lustrans consumit tempora mundum;
<mani. astr. 3.516>	Proximus atque alii subeuntia signa sequuntur.
<mani. astr. 3.517>	Luna dabit menses, peragit quod menstrua cursum.
<mani. astr. 3.518>	Tutelaeque suae primas horoscopos horas
<mani. astr. 3.519>	Adserit atque dies, traditque sequentibus astris.
<mani. astr. 3.520>	Sic annum mensesque suos natura diesque
<mani. astr. 3.521>	Atque ipsas uoluit numerari signa per horas,
<mani. astr. 3.522>	Omnia ut omne foret diuisum tempus in astra
<mani. astr. 3.523>	Perque alterna suos uariaret sidera motus,
<mani. astr. 3.524>	Vt cuiusque uices ageret redeuntis in orbem.
<mani. astr. 3.525>	Idcirco tanta est rerum discordia in aeuo
<mani. astr. 3.526>	Et subtexta malis bona sunt lacrimaeque sequuntur
<mani. astr. 3.527>	Vota nec in cunctos seruat fortuna tenorem;
<mani. astr. 3.528>	Vsque adeo permixta fluit nec permanet usquam,
<mani. astr. 3.529>	Amisitque fidem uariando cuncta per omnis.
<mani. astr. 3.530>	Non annis anni nec menses mensibus usquam
<mani. astr. 3.531>	Conueniunt, seque ipsa dies alia usque requirit
<mani. astr. 3.532>	Horaque non ulli similis producitur horae,
<mani. astr. 3.533>	Tempora quod distant, propriis parentia signis,
<mani. astr. 3.534>	Per numeros omnis aeui diuisa uolantis,
<mani. astr. 3.535>	Talisque efficiunt mores casusue animantum,
<mani. astr. 3.536>	Qualia sunt, quorum uicibus tum uertimur, astra.
<mani. astr. 3.537>	Sunt quibus et caeli placeat nascentis ab orae
<mani. astr. 3.538>	Sidere, quem memorant horoscopon inuentores,
<mani. astr. 3.539>	Parte quod ex illa describitur hora diebus,
<mani. astr. 3.540>	Omne genus rationis agi per tempora et astra
<mani. astr. 3.541>	Et capite ex uno menses annosque diesque
<mani. astr. 3.542>	Incipere atque horas tradique sequentibus astris;
<mani. astr. 3.543>	Et, quamquam socia nascantur origine cuncta,
<mani. astr. 3.544>	Diuersas tamen esse uices, quod tardius illa,
<mani. astr. 3.545>	Haec citius peragant orbem. semel omnia ad astra
<mani. astr. 3.546>	Hora die, bis mense dies uenit, unus in anno
<mani. astr. 3.547>	Mensis et exactis bis sex iam solibus annus.
<mani. astr. 3.548>	Difficile est in idem tempus concurrere cuncta,
<mani. astr. 3.549>	Vnius ut signi pariter sint. sortis et annus
<mani. astr. 3.550>	Asperioris aget mensem; si mensis in astrum
<mani. astr. 3.551>	Laetius inciderit, signum sit triste diei;
<mani. astr. 3.552>	Si fortuna diem foueat, sit durior hora.
<mani. astr. 3.553>	Idcirco nihil in totum sibi credere fas est,
<mani. astr. 3.554>	Non annos signis, menses uertentibus annis,
<mani. astr. 3.555>	Mensibus aut luces, aut omnis lucibus horas,
<mani. astr. 3.556>	Quod nunc illa nimis properant, nunc illa morantur,
<mani. astr. 3.557>	Et modo dest aliis, modo adest, uicibusque recedit
<mani. astr. 3.558>	Aut redit atque alio mutatur tempore tempus
<mani. astr. 3.559>	Interpellatum uariata sorte dierum.
<mani. astr. 3.560>	Et, quoniam docui, per singula tempora, uitae
<mani. astr. 3.561>	Quod quandoque genus ueniat, cuiusque sit astri
<mani. astr. 3.562>	Quisque annus, cuius mensis, simul hora diesque,
<mani. astr. 3.563>	Altera nunc ratio, quae summam continet aeui,
<mani. astr. 3.564>	Reddenda est, quot quaeque annos dare signa ferantur.
<mani. astr. 3.565>	Quae tibi, cum finem uitae per sidera quaeris,
<mani. astr. 3.566>	Respicienda manet ratio numerisque notanda.
<mani. astr. 3.567>	Bis quinos annos Aries unumque triente
<mani. astr. 3.568>	Fraudatum dabit. adpositis tu, Taure, duobus
<mani. astr. 3.569>	Vincis, sed totidem Geminorum uinceris astro,
<mani. astr. 3.570>	Tuque bis octonos, Cancer, binosque trientes,
<mani. astr. 3.571>	Bisque nouem, Nemeaee, dabis bessemque sub illis.
<mani. astr. 3.572>	Erigone geminatque decem geminatque trientem,
<mani. astr. 3.573>	Nec plures fuerint Librae quam Virginis anni.
<mani. astr. 3.574>	Scorpios aequabit tribuentem dona Leonem.
<mani. astr. 3.575>	Centauri fuerint eadem quae munera Cancri.
<mani. astr. 3.576>	Ter quinos, Capricorne, dares, si quattuor essent
<mani. astr. 3.577>	Adpositi menses. triplicabit Aquarius annos
<mani. astr. 3.578>	Quattuor et menses uitam producet in octo.
<mani. astr. 3.579>	Piscibus est Aries et sorte et finibus haerens:
<mani. astr. 3.580>	Lustra decem tribuent solis cum mensibus octo.
<mani. astr. 3.581>	Nec satis est annos signorum noscere certos
<mani. astr. 3.582>	Ne Tateat ratio finem quaerentibus aeui:
<mani. astr. 3.583>	Templa quoque et partes caeli sua munera norunt
<mani. astr. 3.584>	Et proprias tribuunt certo discrimine summas,
<mani. astr. 3.585>	Cum bene constiterit stellarum conditus ordo.
<mani. astr. 3.586>	Sed mihi templorum tantum nunc iura canentur,
<mani. astr. 3.587>	Mox ueniet mixtura suis cum uiribus omnis;
<mani. astr. 3.588>	Cum bene materies steterit percognita rerum
<mani. astr. 3.589>	Non interpositis turbabitur undique membris.
<mani. astr. 3.590>	Si bene constiterit primo sub cardine Luna,
<mani. astr. 3.591>	Qua redit in terras mundus, nascensque tenebit
<mani. astr. 3.592>	Exortum, octonos decies ducetur in annos
<mani. astr. 3.593>	Si duo decedant. at, cum sub culmine summo
<mani. astr. 3.594>	Consistet, tribus hic numerus fraudabitur annis.
<mani. astr. 3.595>	Bis quadragenos occasus diues in actus
<mani. astr. 3.596>	Solis erat, numero nisi desset olympias una.
<mani. astr. 3.597>	Imaque tricenos bis fundamenta per annos
<mani. astr. 3.598>	Censentur bis sex adiectis messibus aeuo.
<mani. astr. 3.599>	Quodque prius natum fuerit dextrumque trigonum
<mani. astr. 3.600>	Hoc sexagenos tribuit duplicatque quaternos.
<mani. astr. 3.601>	Quod fuerit laeuum praelataque signa sequetur
<mani. astr. 3.602>	Tricenos annos duplicat, tris insuper addit.
<mani. astr. 3.603>	Quaeque super signum nascens a cardine primum
<mani. astr. 3.604>	Tertia forma est et summo iam proxima caelo
<mani. astr. 3.605>	Haec ter uicenos geminat, tris abstrahit annos.
<mani. astr. 3.606>	Quaeque infra ueniet spatio diuisa sub aequo
<mani. astr. 3.607>	Per quinquagenas complet sua munera brumas.
<mani. astr. 3.608>	Quemque locum superat nascens horoscopos, ille
<mani. astr. 3.609>	Dena quater reuocat uertentis tempora solis
<mani. astr. 3.610>	Adcumulatque duos cursus iuuenemque relinquit.
<mani. astr. 3.614>	Quod super occasus templum est bis dena remittit
<mani. astr. 3.615>	Annorum spatia atque decem tribus applicar auctis.
<mani. astr. 3.611>	At quod praecedit surgentis cardinis oram
<mani. astr. 3.612>	Vicenos ternosque dabit nascentibus annos
<mani. astr. 3.613>	Vix degustatam rapiens sub flore iuuentam;
<mani. astr. 3.616>	Vlterius puerum interimet, bis sexque peracti
<mani. astr. 3.617>	Immatura trahent natales corpora morti.
<mani. astr. 3.618>	Sed tamen in primis memori sunt mente notanda
<mani. astr. 3.619>	Partibus aduersis quae surgunt condita signa
<mani. astr. 3.620>	Diuisumque tenent aequo discrimine caelum;
<mani. astr. 3.621>	Quae tropica appellant, quod in illis quattuor anni
<mani. astr. 3.622>	Tempora uertuntur signis nodosque resoluunt
<mani. astr. 3.623>	Totumque emutant conuersum cardine mundum
<mani. astr. 3.624>	Inducuntque nouas operum rerumque figuras.
<mani. astr. 3.625>	Cancer ad aestiuae fulget fastigia zonae
<mani. astr. 3.626>	Extenditque diem summum paruoque recessu
<mani. astr. 3.627>	Destruit et, quanto fraudauit tempore luces,
<mani. astr. 3.628>	In tantum noctes auget: stat summa per omnis.
<mani. astr. 3.629>	Tum Cererem fragili properant destringere culmo,
<mani. astr. 3.630>	Campus et in uarias constringit membra palaestras,
<mani. astr. 3.631>	Et tepidas pelagus iactatum languet in undas.
<mani. astr. 3.632>	Tunc et bella fero tractantur Marte cruenta
<mani. astr. 3.633>	Nec Scythiam defendit hiems; Germania sicca
<mani. astr. 3.634>	Iam tellure fugit Nilusque tumescit in arua.
<mani. astr. 3.635>	Hic rerum status est, Cancri cum sidere Phoebus
<mani. astr. 3.636>	Solstitium facit et summo uersatur Olympo.
<mani. astr. 3.637>	Parte ex aduersa brumam Capricornus inertem
<mani. astr. 3.638>	Per minimas cogit luces et maxima noctis
<mani. astr. 3.639>	Tempora, producitque diem tenebrasque resoluit,
<mani. astr. 3.640>	Inque uicem nunc damna gerit, nunc tempora supplet.
<mani. astr. 3.641>	Tunc riget omnis ager, clausum mare, condita castra,
<mani. astr. 3.642>	Nec tolerant medias hiemes sudantia saxa,
<mani. astr. 3.643>	Statque uno natura loco paulumque quiescit.
<mani. astr. 3.644>	Proxima in effectum et similis referentia motus
<mani. astr. 3.645>	Esse ferunt noctes aequantia signa diebus
<mani. astr. 3.646>	Namque Aries Phoebum repetentem sidera Cancri
<mani. astr. 3.647>	Inter principium reditus finemque coercet
<mani. astr. 3.648>	Tempora diuiso iungens concordia mundo,
<mani. astr. 3.649>	Conuertitque uices uictumque a sidere brumae
<mani. astr. 3.650>	Exsuperare diem iubet et succumbere noctes,
<mani. astr. 3.651>	Aestiui donec ueniant ad sidera Cancri.
<mani. astr. 3.652>	Turn primum miti pelagus consternitur unda
<mani. astr. 3.653>	Et uarios audet fibres emittere tellus;
<mani. astr. 3.654>	Tum pecudum uolucrumque genus per pabula laeta
<mani. astr. 3.655>	In Venerem partumque ruit, totumque canora
<mani. astr. 3.656>	Voce nemus loquitur frondemque uirescit in omnem.
<mani. astr. 3.657>	Viribus in tantum signi natura mouetur.
<mani. astr. 3.658>	Huic ex aduerso simili cum sorte refulget
<mani. astr. 3.659>	Libra diem noctemque pari cum foedere ducens,
<mani. astr. 3.660>	Tantum quod uictas usque ad se uincere noctes
<mani. astr. 3.661>	Ex ipsa iubet, ad brumae dum tempora currant.
<mani. astr. 3.662>	Tum Liber grauida descendit plenus ab ulmo
<mani. astr. 3.663>	Pinguiaque impressis despumant musta racemis;
<mani. astr. 3.664>	Mandant et sulcis Cererem, dum terra tepore
<mani. astr. 3.665>	Autumni resoluta patet, dum semina ducit.
<mani. astr. 3.666>	Quattuor haec et in arte ualent, ut tempora uertunt
<mani. astr. 3.667>	Sic hos aut illos rerum flectentia casus
<mani. astr. 3.668>	Nec quicquam in prima patientia sede manere.
<mani. astr. 3.669>	Sed non per totas aequa est uersura figuras,
<mani. astr. 3.670>	Omnia nec plenis flectuntur tempora signis.
<mani. astr. 3.671>	Vna dies sub utroque aequat sibi tempore noctem,
<mani. astr. 3.672>	Dum Libra atque Aries autumnum uerque figurant;
<mani. astr. 3.673>	Vna dies toto Cancri longissima signo,
<mani. astr. 3.674>	Cui nox aequalis Capricorni sidere fertur:
<mani. astr. 3.675>	Cetera nunc urgent uicibus, nunc tempora cedunt.
<mani. astr. 3.676>	Vna ergo in tropicis pars est cernenda figuris,
<mani. astr. 3.677>	Quae moueat mundum, quae rerum tempora mutet,
<mani. astr. 3.678>	Facta nouet, consulta alios declinet in usus,
<mani. astr. 3.679>	Omnia in auersum flectat contraque reuoluat.
<mani. astr. 3.680>	Has quidam uires octaua in parte reponunt;
<mani. astr. 3.681>	Sunt quibus esse placet decimam; nec defuit auctor
<mani. astr. 3.682>	Qui primae momenta daret frenosque dierum.
<mani. astr. 4.1>	Quid tam sollicitis uitam consumimus annis
<mani. astr. 4.2>	Torquemurque metu caecaque cupidine rerum
<mani. astr. 4.3>	Aeternisque senes curis, dum quaerimus, aeuum
<mani. astr. 4.4>	Perdimus et nullo uotorum fine beati
<mani. astr. 4.5>	Victuros agimus semper nec uiuimus umquam?
<mani. astr. 4.6>	Pauperiorque bonis quisque est quae plura requirit,
<mani. astr. 4.7>	Nec quod habet numerat, tantum quod non habet optat,
<mani. astr. 4.8>	Cumque sui paruos usus natura reposcat
<mani. astr. 4.9>	Materiam struimus magnae per uota ruinae
<mani. astr. 4.10>	Luxuriamque lucris emimus luxuque rapinas,
<mani. astr. 4.11>	Et summum census pretium est effundere censum.
<mani. astr. 4.12>	Soluite, mortales, animos curasque leuate
<mani. astr. 4.13>	Totque superuacuis uitam deplete querellis.
<mani. astr. 4.14>	Fata regunt orbem, certa stant omnia lege
<mani. astr. 4.15>	Longaque per certos signantur tempora casus.
<mani. astr. 4.16>	Nascentes morimur, finisque ab origine pendet.
<mani. astr. 4.17>	Hinc et opes et regna fluunt et, saepius orta,
<mani. astr. 4.18>	Paupertas, artesque datae moresque creatis
<mani. astr. 4.19>	Et uitia et laudes, damna et compendia rerum.
<mani. astr. 4.20>	Nemo carere dato poterit nec habere negatum
<mani. astr. 4.21>	Fortunamue suis inuitam prendere uotis
<mani. astr. 4.22>	Aut fugere instantem: sors est sua cuique ferenda.
<mani. astr. 4.23>	An, nisi fata darent leges uitaeque necisque,
<mani. astr. 4.24>	Fugissent ignes Aenean, Troia sub uno
<mani. astr. 4.25>	Non euersa uiro fatis uicisset in ipsis?
<mani. astr. 4.26>	Aut lupa proiectos nutrisset Martia fratres,
<mani. astr. 4.27>	Roma casis enata foret, pecudumque magistri
<mani. astr. 4.28>	In Capitolinos duxissent fulmina montes,
<mani. astr. 4.29>	Includiue sua potuisset Iuppiter arce,
<mani. astr. 4.30>	Captus et <a> captis orbis foret: igne sepulto
<mani. astr. 4.31>	Vulneribus uictor repetisset Mucius urbem,
<mani. astr. 4.32>	Solus et oppositis clausisset Horatius armis
<mani. astr. 4.33>	Pontem urbemque simul, rupisset foedera uirgo,
<mani. astr. 4.34>	Tresque sub unius fratres uirtute iacerent?
<mani. astr. 4.35>	Nulla acies tantum uicit: pendebat ab uno
<mani. astr. 4.36>	Roma uiro regnumque orbis sortita iacebat.
<mani. astr. 4.39>	Postque tuos, Trasimenne, lacus Fabiumque morantem,
<mani. astr. 4.37>	Quid referam Cannas admotaque moenibus arma
<mani. astr. 4.38>	Varronemque fuga magnum, qua uincere posset,
<mani. astr. 4.40>	Ac cepisse iugum uictae Carthaginis arces,
<mani. astr. 4.41>	Seque ratum Hannibalem nostris cecidisse catenis
<mani. astr. 4.42>	Exiliumque rei furtiua morte luisse?
<mani. astr. 4.43>	Adde etiam Italicas acies Romamque suismet
<mani. astr. 4.44>	Pugnantem membris, adice et ciuilia bella
<mani. astr. 4.45>	Et Cimbrum in Mario Mariumque in carcere uictum.
<mani. astr. 4.46>	Quod, consul totiens, exul, quod de exule consul
<mani. astr. 4.47>	Adiacuit Libycis compar iactura ruinis
<mani. astr. 4.48>	Eque crepidinibus cepit Carthaginis urbem,
<mani. astr. 4.49>	Hoc, nisi fata darent, numquam fortuna tulisset.
<mani. astr. 4.50>	Quis te Niliaco periturum litore, Magne,
<mani. astr. 4.51>	Post uictas Mithridatis opes pelagusque receptum
<mani. astr. 4.52>	Et tris emenso meritos ex orbe triumphos,
<mani. astr. 4.53>	Cum te iam posses alium componere Magnum,
<mani. astr. 4.54>	Crederet, ut corpus sepeliret naufragus ignis
<mani. astr. 4.55>	Eiectaeque rogum facerent fragmenta carinae?
<mani. astr. 4.56>	Quis tantum mutare potest sine numine fati?
<mani. astr. 4.57>	Ille etiam caelo genitus caeloque receptus,
<mani. astr. 4.58>	Cum bene compositis uictor ciuilibus armis
<mani. astr. 4.59>	Iura togae regeret, totiens praedicta cauere
<mani. astr. 4.60>	Vulnera non potuit: toto spectante senatu,
<mani. astr. 4.61>	Indicium dextra retinens nomenque, cruore
<mani. astr. 4.62>	Deleuit proprio, possent ut uincere fata.
<mani. astr. 4.63>	Quid numerem euersas urbes regumque ruinas,
<mani. astr. 4.64>	Inque rogo Croesum, Priamumque in litore truncum
<mani. astr. 4.65>	Cui nec Troia rogus? quid Xerxen, maius et ipso
<mani. astr. 4.66>	Naufragium pelago? quid capto sanguine regem
<mani. astr. 4.67>	Romano impositum, raptosque ex ignibus ignes
<mani. astr. 4.68>	Cedentemque uiro flammam qui templa ferebat?
<mani. astr. 4.69>	Quot subitae ueniunt ualidorum in corpora mortes
<mani. astr. 4.70>	Seque ipsae rursus fugiunt errantque per ignes!
<mani. astr. 4.71>	Ex ipsis quidam elati rediere sepulcris,
<mani. astr. 4.72>	Atque his uita duplex, illis uix contigit una.
<mani. astr. 4.73>	Ecce leuis perimit morbus grauiorque remittit;
<mani. astr. 4.74>	Succumbunt artes, rationis uincitur usus,
<mani. astr. 4.75>	Cura nocet, cessare iuuat, mora saepe malorum
<mani. astr. 4.76>	Dat causas; laeduntque cibi parcuntque uenena.
<mani. astr. 4.77>	Degenerant nati patribus uincuntue parentes
<mani. astr. 4.78>	Ingeniumque suum retinent; transitque per illum,
<mani. astr. 4.79>	Ex illo Fortuna uenit. furit alter amore
<mani. astr. 4.80>	Et pontum transnare potest uel uertere Troiam,
<mani. astr. 4.81>	Alterius frons est scribendis legibus apta.
<mani. astr. 4.82>	Ecce patrem nati perimunt natosque parentes
<mani. astr. 4.83>	Mutuaque armati coeunt in uulnera fratres.
<mani. astr. 4.84>	Non nostrum hoc bellum est; coguntur tanta mouere
<mani. astr. 4.85>	Inque suas ferri poenas lacerandaque membra.
<mani. astr. 4.86>	Quod Decios non omne tulit, non omne Camillos
<mani. astr. 4.87>	Tempus et inuictum deuicta morte Catonem,
<mani. astr. 4.88>	Materies in rem superat sed lege repugnat.
<mani. astr. 4.89>	Et neque paupertas breuiores excipit annos
<mani. astr. 4.90>	Nec sunt immensis opibus uenalia fata,
<mani. astr. 4.91>	Sed rapit et sceptro funus Fortuna superbum
<mani. astr. 4.92>	Indicitque rogum summis statuitque sepulcrum.
<mani. astr. 4.93>	Quantum est hoc regnum, quod regibus imperat ipsis!
<mani. astr. 4.94>	Quin etiam infelix uirtus et noxia felix,
<mani. astr. 4.95>	Et male consultis pretium est, prudentia fallit;
<mani. astr. 4.96>	Nec Fortuna probat causas, sequiturque merentis,
<mani. astr. 4.97>	Sed uaga per cunctos nullo discrimine fertur.
<mani. astr. 4.98>	Scilicet est aliud, quod nos cogatque regatque,
<mani. astr. 4.99>	Maius, et in proprias ducat mortalia leges
<mani. astr. 4.100>	Attribuatque suos ex se nascentibus annos
<mani. astr. 4.101>	Fortunaeque uices. permiscet saepe ferarum
<mani. astr. 4.102>	Corpora cum membris hominum: non serninis ille
<mani. astr. 4.103>	Partus erit; quid enim nobis commune ferisque,
<mani. astr. 4.104>	Quisue in portenti noxam peccarit adulter?
<mani. astr. 4.105>	Astra nouant formas caelumque interserit ora.
<mani. astr. 4.106>	Denique, si non est, fati cur traditur ordo,
<mani. astr. 4.107>	Cunctaque temporibus certis uentura canuntur?
<mani. astr. 4.108>	Nec tamen haec ratio facinus defendere pergit
<mani. astr. 4.109>	Virtutemue suis fraudare in praemia donis.
<mani. astr. 4.110>	Nam neque mortiferas quisquam minus oderit herbas
<mani. astr. 4.111>	Quod non arbitrio ueniunt sed semine certo,
<mani. astr. 4.112>	Gratia nec leuior tribuetur dulcibus escis
<mani. astr. 4.113>	Quod natura dedit fruges, non ulla uoluntas.
<mani. astr. 4.114>	Sic hominum meritis tanto fit gloria maior
<mani. astr. 4.115>	Quod caelo gaudente uenit, rursusque nocentis
<mani. astr. 4.116>	Oderimus magis in culpam poenasque creatos.
<mani. astr. 4.117>	Nec refert scelus unde cadat, scelus esse fatendum.
<mani. astr. 4.118>	Hoc quoque fatale est, sic ipsum expendere fatum.
<mani. astr. 4.119>	(Quod quoniam docui, superest nunc ordine certo
<mani. astr. 4.120>	Caelestis fabricare gradus, qui ducere flexo
<mani. astr. 4.121>	Tramite pendentem ualeant ad sidera uatem)
<mani. astr. 4.122>	Nunc tibi signorum mores summumque colorem
<mani. astr. 4.123>	Et studia et uarias artes ex ordine reddam.
<mani. astr. 4.124>	Diues fecundis Aries in uellera lanis
<mani. astr. 4.125>	Exutusque nouis rursum, spem semper habebit,
<mani. astr. 4.126>	Naufragiumque inter subitum censusque beatos
<mani. astr. 4.127>	Crescendo cadet et uotis in damna feretur,
<mani. astr. 4.128>	In uulgumque dabit fructus et mille per artes
<mani. astr. 4.129>	Vellera diuersos ex se parientia quaestus:
<mani. astr. 4.130>	Nunc glomerare rudis nunc rursus soluere lanas,
<mani. astr. 4.131>	Nunc tenuare leui filo nunc ducere telas,
<mani. astr. 4.132>	Nunc emere et uarias in quaestum uendere uestes,
<mani. astr. 4.133>	Quis sine non poterant ullae subsistere gentes
<mani. astr. 4.134>	Vel sine luxuria. tantum est opus, ipsa suismet
<mani. astr. 4.135>	Adseruit Pallas manibus dignumque putauit,
<mani. astr. 4.136>	Seque in Arachnaeo magnam putat esse triumpho.
<mani. astr. 4.137>	Haec studia et similis dicet nascentibus artes,
<mani. astr. 4.138>	Et dubia in trepido praecordia pectore finget
<mani. astr. 4.139>	Seque sua semper cupientia uendere laude.
<mani. astr. 4.140>	Taurus simplicibus dotabit rura colonis
<mani. astr. 4.141>	Pacatisque labor ueniet; nec praemia laudis
<mani. astr. 4.142>	Sed terrae tribuet partus. summittit in astris
<mani. astr. 4.143>	Colla iugumque suis poscit ceruicibus ipse.
<mani. astr. 4.144>	Ille suis Phoebi portat cum cornibus orbem,
<mani. astr. 4.145>	Militiam indicit terris et segnia rura
<mani. astr. 4.146>	In ueteres reuocat cultus, dux ipse laboris,
<mani. astr. 4.147>	Nec iacet in sulcis soluitque in puluere pectus.
<mani. astr. 4.148>	Serranos Curiosque tulit fascesque per arua
<mani. astr. 4.149>	Tradidit, eque suo dictator uenit aratro,
<mani. astr. 4.150>	Laudis amor tacitae; mentes et corpora tarda
<mani. astr. 4.151>	Mole ualent, habitatque puer sub fronte Cupido.
<mani. astr. 4.152>	Mollius e Geminis studium est et mitior aetas
<mani. astr. 4.153>	Per uarios cantus modulataque uocibus ora
<mani. astr. 4.154>	Et gracilis calamos et neruis insita uerba
<mani. astr. 4.155>	Ingenitumque Bonum: labor est etiam ipsa uoluptas.
<mani. astr. 4.156>	Arma procul lituosque uolunt tristemque senectam,
<mani. astr. 4.157>	Otia et aeternam peragunt in amore iuuentam.
<mani. astr. 4.158>	Inueniunt et in astra uias numerisque modisque
<mani. astr. 4.159>	Consummant orbem postque ipsos sidera linquunt:
<mani. astr. 4.160>	Natura ingenio minor est perque omnia seruit.
<mani. astr. 4.161>	In tot fecundi Gemini commenta feruntur.
<mani. astr. 4.162>	Cancer ad ardentem fulgens in cardine metam,
<mani. astr. 4.163>	Quam Phoebus summis reuocatus curribus ambit,
<mani. astr. 4.164>	Articulum mundi retinet lucesque reflectit.
<mani. astr. 4.165>	Ille tenax animi nullosque effusus in usus
<mani. astr. 4.166>	Attribuit uarios quaestus artemque lucrorum:
<mani. astr. 4.167>	Merce peregrina fortunam ferre per urbes
<mani. astr. 4.168>	Et grauia annonae speculantem incendia uentis
<mani. astr. 4.169>	Credere opes orbisque orbi bona uendere posse
<mani. astr. 4.170>	Totque per ignotas commercia iungere terras
<mani. astr. 4.171>	Atque alio sub sole nouas exquirere praedas
<mani. astr. 4.172>	Et rerum pretio subitos componere census.
<mani. astr. 4.173>	Nauigat et, celeris optando sortibus annos,
<mani. astr. 4.174>	Dulcibus usuris brumae quoque tempora uendit.
<mani. astr. 4.175>	Ingenium sollers suaque in compendia pugnax.
<mani. astr. 4.176>	Quis dubitet, uasti quae sit natura Leonis
<mani. astr. 4.177>	Quasque suo dictet signo nascentibus artes?
<mani. astr. 4.178>	Ille nouas semper pugnas, noua bella ferarum
<mani. astr. 4.179>	Apparat, et spolio uiuit pecorumque rapinis;
<mani. astr. 4.180>	Hos habet hoc studium, postis ornare superbos
<mani. astr. 4.181>	Pellibus et captas domibus praefigere praedas
<mani. astr. 4.182>	Et pacare metu siluas et uincere uictas.
<mani. astr. 4.183>	Sunt quorum similis animos nec moenia frenent,
<mani. astr. 4.184>	Sed pecudum membris media grassentur in urbe
<mani. astr. 4.185>	Et laceros artus suspendant fronte tabernae
<mani. astr. 4.186>	Luxuriaeque parent caedem mortesque lucrentur.
<mani. astr. 4.187>	Ingenium ad subitas iras facilisque recessus
<mani. astr. 4.188>	Aequale et puro sententia pectore simplex.
<mani. astr. 4.189>	At quibus Erigone dixit nascentibus aeuum,
<mani. astr. 4.190>	Ora magisterio uestesque coercita Virgo,
<mani. astr. 4.191>	Ad studium ducet mores et pectora doctis
<mani. astr. 4.192>	Artibus instituet, nec tam compendia census
<mani. astr. 4.193>	Quam causas uiresque dabit perquirere rerum.
<mani. astr. 4.194>	Illa decus linguae faciet regnumque loquendi
<mani. astr. 4.195>	Atque oculos mentis, qui possint cernere cuncta
<mani. astr. 4.196>	Quamuis occultis naturae condita causis.
<mani. astr. 4.197>	Hinc et scriptor erit uelox, cui littera uerbum est
<mani. astr. 4.198>	Quique notis linguam superet cursimque loquentis
<mani. astr. 4.199>	Excipiat longas noua per compendia uoces.
<mani. astr. 4.200>	In uitio bona sunt: teneros pudor impedit annos,
<mani. astr. 4.201>	Magnaque naturae cohibendo munera frenat
<mani. astr. 4.202>	Nec fecundus erit (quid mirum in uirgine?) partus.
<mani. astr. 4.203>	Librantes noctem Chelae cum tempore lucis
<mani. astr. 4.204>	Per noua maturi post annum munera Bacchi
<mani. astr. 4.205>	Mensurae tribuent usus ac pondera rerum
<mani. astr. 4.206>	Et Palamedeis certantem uiribus ortum,
<mani. astr. 4.207>	Qui primus numeros rebus, qui nomina summis
<mani. astr. 4.208>	Imposuit certumque modum propriasque figuras.
<mani. astr. 4.209>	Hic etiam legum tabulas et condita iura
<mani. astr. 4.210>	Nouerit atque notis leuibus pendentia uerba,
<mani. astr. 4.211>	Et licitum sciet, et uetitum quae poena sequatur,
<mani. astr. 4.212>	Perpetuus populi priuato in limine praetor.
<mani. astr. 4.213>	Non allo potius genitus sit Seruius astro,
<mani. astr. 4.214>	Qui leges etiam posuit, cum iura retexit.
<mani. astr. 4.215>	Denique, in ambiguo fuerit quodcumque locatum
<mani. astr. 4.216>	Et rectoris egens, diriment examina Librae.
<mani. astr. 4.217>	Scorpios armata uiolenta cuspide cauda,
<mani. astr. 4.218>	Qua, sua cum Phoebi currum per sidera ducit,
<mani. astr. 4.219>	Rimatur terras et sulcis semina miscet,
<mani. astr. 4.220>	In bellum ardentis animos et Martia castra
<mani. astr. 4.221>	Efficit et multo gaudentem sanguine ciuem
<mani. astr. 4.222>	Nec praeda quam caede magis. quin ipsa sub armis
<mani. astr. 4.223>	Pax agitur: capiunt saltus siluasque peragrant,
<mani. astr. 4.224>	Nunc hominum, nunc bella gerunt uiolenta ferarum,
<mani. astr. 4.225>	Nunc caput in mortem uendunt et funus harenae,
<mani. astr. 4.226>	Atque hostem sibi quisque parat, cum bella quiescunt.
<mani. astr. 4.227>	Sunt quibus et simulacra placent et ludus in armis
<mani. astr. 4.228>	(Tantus amor pugnae), discuntque per otia bellum
<mani. astr. 4.229>	Et quodcumque pari studium producitur ante.
<mani. astr. 4.230>	At, quibus in bifero Centauri corpore sots est
<mani. astr. 4.231>	Nascendi concessa, libet subiungere currus,
<mani. astr. 4.232>	Ardentis et equos ad mollia ducere frena
<mani. astr. 4.233>	Et totis armenta sequi pascentia campis,
<mani. astr. 4.234>	Quadrupedum omne genus positis domitare magistris,
<mani. astr. 4.235>	Exorare tigres rabiemque auferre leoni
<mani. astr. 4.236>	Cumque elephante loqui tantamque aptare loquendo
<mani. astr. 4.237>	Artibus humanis uaria ad spectacula molem.
<mani. astr. 4.238>	Quippe ferae mixtum est hominis per sidera corpus
<mani. astr. 4.239>	Impositumque manet, quocirca regnat in illas.
<mani. astr. 4.240>	Quodque intenta gerit curuato spicula cornu,
<mani. astr. 4.241>	Et neruos tribuit membris et acumina cordi
<mani. astr. 4.242>	Et celeris motus nec delassabile pectus.
<mani. astr. 4.243>	Vesta tuos, Capricorne, touet penetralibus ignes:
<mani. astr. 4.244>	Hinc artes studiumque trahis. nam quidquid in usus
<mani. astr. 4.245>	Ignis eget poscitque nouas ad munera flammas
<mani. astr. 4.246>	Sub te censendum est. scrutari caeca metalla,
<mani. astr. 4.247>	Depositas et opes terrarum exurere uenis,
<mani. astr. 4.248>	Materiamque manu certam duplicare per artem,
<mani. astr. 4.249>	Quidquid et argento fabricetur, quidquid et auro.
<mani. astr. 4.250>	Quod ferrum calidi soluant atque aera camini
<mani. astr. 4.251>	Consummentque foci Cererem, tua munera surgent.
<mani. astr. 4.252>	Addis et in uestes studium mercemque fugantem
<mani. astr. 4.253>	Frigora, brumalem seruans per saecula sortem,
<mani. astr. 4.254>	Qua retrahis ductas summa ad fastigia noctes
<mani. astr. 4.255>	Nascentemque facis reuocatis lucibus annum.
<mani. astr. 4.256>	Hinc et mobilitas rerum, mutataque saepe
<mani. astr. 4.257>	Mens natat; et Veneri mixto cum crimine seruit
<mani. astr. 4.258>	Pars prior, at melior iuncto sub pisce senecta est.
<mani. astr. 4.259>	Ille quoque, inflexa fontem qui proicit urna,
<mani. astr. 4.260>	Cognatas tribuit iuuenalis Aquarius artes:
<mani. astr. 4.261>	Cernere sub terris undas, inducere terris,
<mani. astr. 4.262>	Ipsaque conuersis aspergere fluctibus astra
<mani. astr. 4.263>	Litoribusque nouis per luxum inludere ponto
<mani. astr. 4.264>	Et uarios fabricare lacus et flumina ficta
<mani. astr. 4.265>	Et peregrinantis domibus sospendere riuos.
<mani. astr. 4.266>	Mille sub hoc habitant artes, quas temperat unda,
<mani. astr. 4.269>	Quae, per aquas, ueniunt operum, fontesque sequuntur.
<mani. astr. 4.267>	Quippe etiam mundi faciem sedesque mouebit
<mani. astr. 4.268>	Sidereas caelumque nouum uersabit in orbem.
<mani. astr. 4.270>	Mite genus dulcesque fluunt a sidere partus,
<mani. astr. 4.271>	Pectora nec sordent; faciles in damna feruntur;
<mani. astr. 4.272>	Nec dest nec superest census. sic profluit urna.
<mani. astr. 4.273>	Vltima quos gemini producunt sidera Pisces,
<mani. astr. 4.274>	His erit in pontum studium, uitamque profundo
<mani. astr. 4.275>	Credent et puppes aut puppibus arma parabunt,
<mani. astr. 4.276>	Quidquid et in proprios pelagus desiderat usus.
<mani. astr. 4.277>	Innumerae ueniunt artes: uix nomina rebus
<mani. astr. 4.278>	Sufficiunt, tot sunt paruae quoque membra carinae.
<mani. astr. 4.279>	Adde gubernandi studium, peruenit in astra
<mani. astr. 4.280>	Et pontum caelo uincit. et nouerit orbem
<mani. astr. 4.281>	Fluminaque et portus, mundum uentosque, necesse est
<mani. astr. 4.282>	Iamque huc atque illuc agilem conuertere clauum
<mani. astr. 4.283>	Et frenare ratem fluctusque effundere rector,
<mani. astr. 4.284>	Aut remis agere et lentas inflectere tonsas.
<mani. astr. 4.285>	Quin placidum ductis euerrere retibus aequor
<mani. astr. 4.286>	Litoribusque suis populos exponere captos
<mani. astr. 4.287>	Aut uncos celare cibis aut carcere fraudem,
<mani. astr. 4.288>	Naualis etiam pugnas, pendentia bella,
<mani. astr. 4.289>	Attribuunt pelagique infectos sanguine fluctus.
<mani. astr. 4.290>	Fecundum genus est natis et amica uoluptas
<mani. astr. 4.291>	Et celeres motus mutataque cuncta per aeuum.
<mani. astr. 4.292>	Hos tribuunt mores atque has nascentibus artes
<mani. astr. 4.293>	Bis sex materia propria pollentia signa.
<mani. astr. 4.294>	Sed nihil in semet totum ualet: omnia uires
<mani. astr. 4.295>	Cum certis sociant signis sub partibus aequis
<mani. astr. 4.296>	Et uelut hospitio mundi commercia iungunt
<mani. astr. 4.297>	Conceduntque suas partes retinentibus astris.
<mani. astr. 4.298>	Quam partem Graiae dixere decanica gentes.
<mani. astr. 4.299>	A numero nomen positum est, quod partibus astra
<mani. astr. 4.300>	Condita tricenis triplici sub sorte feruntur
<mani. astr. 4.301>	Et tribuunt denas in se coeuntibus astris
<mani. astr. 4.302>	Inque uicem ternis habitantur sidera signis.
<mani. astr. 4.303>	Sic altis natura manet consaepta tenebris
<mani. astr. 4.304>	Et uerum in caeco est multaque ambagine rerum;
<mani. astr. 4.305>	Nec breuis est usus nec amat compendia caelum,
<mani. astr. 4.306>	Verum aliis alia opposita est et fallit imago
<mani. astr. 4.307>	Mentiturque suas uires et nomina celat.
<mani. astr. 4.308>	Quae tibi non oculis, alta sed mente fuganda est
<mani. astr. 4.309>	Caligo, penitusque deus, non fronte, notandus.
<mani. astr. 4.310>	Nunc quae sint coniuncta quibus quoue ordine reddarn,
<mani. astr. 4.311>	Ne lateant aliae uires aliena per astra.
<mani. astr. 4.312>	Namque Aries primam partem sibi uindicat ipsi,
<mani. astr. 4.313>	Altera sors Tauro, Geminis pars tertia cedit.
<mani. astr. 4.314>	Sic inter trina et diuisum dicitur astrum
<mani. astr. 4.315>	Totque dabit uires dominus quotcumque recepit.
<mani. astr. 4.316>	Diuersa in Tauro ratio est, nec parte sub ulla
<mani. astr. 4.317>	Censetur: Cancro primam mediamque Leoni,
<mani. astr. 4.318>	Extremam Erigonae tribuit, Natura per astrum
<mani. astr. 4.319>	Stat tamen et proprias miscet per singula uires.
<mani. astr. 4.320>	Libra decem partes Geminorum prima capessit,
<mani. astr. 4.321>	Scorpios adiunctas; Centauri tertia pars est,
<mani. astr. 4.322>	Nec quicquam numero discernitur, ordine cedit.
<mani. astr. 4.323>	Cancer in aduersum Capricorni derigit astrum
<mani. astr. 4.324>	Bis quinas primum partes, dignatus in illo
<mani. astr. 4.325>	Temporis articulo sub quo censetur et ipse,
<mani. astr. 4.326>	Quod facit aequalis luces brumalibus umbris
<mani. astr. 4.327>	Cognatamque gerit diuerso in cardine legem;
<mani. astr. 4.328>	Alterius partis perfundit Aquarius ignes,
<mani. astr. 4.329>	Quem subeunt Pisces extremo sidere Cancri.
<mani. astr. 4.330>	At Leo consortis meminit sub lege trigoni
<mani. astr. 4.331>	Lanigerumque ducem recipit Taurumque quadrato
<mani. astr. 4.332>	Coniunctum sibi; sub Geminis pars tertia fertur:
<mani. astr. 4.333>	Hos quoque contingit per senos linea flexus.
<mani. astr. 4.334>	Praecipuum Erigone Cancro concedit honorem
<mani. astr. 4.335>	Cui primam tribuit partem; uicina relicta est
<mani. astr. 4.336>	Vicino, Nemeaee, tibi; pars ipsius una est
<mani. astr. 4.337>	Quae fastidito concessa est iure potiri.
<mani. astr. 4.338>	Sed Libra exemplo gaudet, pariterque regentem
<mani. astr. 4.339>	Noctes atque dies diuerso in tempore secum
<mani. astr. 4.340>	Lanigerum sequitur: ueris iuga temperat ille,
<mani. astr. 4.341>	Haec autumnalis componit lancibus horas:
<mani. astr. 4.342>	Nulli concedit primam, traditque sequenti
<mani. astr. 4.343>	Vicinam partem; Centauri tertia summa est.
<mani. astr. 4.344>	Scorpios in prima Capricornum parte locauit,
<mani. astr. 4.345>	Alterius dominum fecit cui nomen ab undis,
<mani. astr. 4.346>	Extremas uoluit partes sub Piscibus esse.
<mani. astr. 4.347>	At qui contento minitatur spicula neruo
<mani. astr. 4.348>	Lanigero primas tradit sub iure trigoni
<mani. astr. 4.349>	Et medias Tauro partes Geminisque supremas.
<mani. astr. 4.350>	Nec manet ingrati Capricornus crimine turpis
<mani. astr. 4.351>	Sed munus reddit Cancro recipitque receptus
<mani. astr. 4.352>	Principiumque sui donat; coniuncta Leonis
<mani. astr. 4.353>	Regna ferunt, summas partes et Virginis esse.
<mani. astr. 4.354>	Fontibus aeternis gaudens urnaque fluenti
<mani. astr. 4.355>	Iura sui Librae permittit prima regenda,
<mani. astr. 4.356>	Haerentisque decem partes Nepa uindicat ipsi;
<mani. astr. 4.357>	Summas Centaurus retinet iuuenale per antrum.
<mani. astr. 4.358>	Iam superant gemini Pisces, qui sidera claudunt.
<mani. astr. 4.359>	Lanigero primos tradunt in finibus usus,
<mani. astr. 4.360>	Perque decem medias partes tu, Taure, receptus;
<mani. astr. 4.361>	Quod superest, ipsi sumunt, utque orbe feruntur
<mani. astr. 4.362>	Extremo sic et sortis pars ultima cedit.
<mani. astr. 4.363>	Haec ratio retegit latitantis robora mundi
<mani. astr. 4.364>	In plurisque modos repetitaque nomina caelum
<mani. astr. 4.365>	Diuidit et melius sociat, quo saepius, orbem.
<mani. astr. 4.366>	Nec tua sub titulis fallantur pectora notis:
<mani. astr. 4.367>	Dissimulant, non ostendunt mortalibus astra.
<mani. astr. 4.368>	Altius est acies animi mittenda sagacis
<mani. astr. 4.369>	Inque alio quaerendum aliud iunctisque sequendum
<mani. astr. 4.370>	Viribus; et, cuius signi quis parte creatur,
<mani. astr. 4.371>	Eius habet mores atque illo nascitur astro,
<mani. astr. 4.372>	Talis per denas sortes natura feretur.
<mani. astr. 4.373>	Testis erit uarius sub eodem sidere fetus,
<mani. astr. 4.374>	Quodque in tam multis animantum milibus uno
<mani. astr. 4.375>	Quae ueniunt signo, tot sunt, quot corpora, mores,
<mani. astr. 4.376>	Et genus externum referunt aliena per astra,
<mani. astr. 4.377>	Confusique fluunt partus hominum atque ferarum.
<mani. astr. 4.378>	Scilicet in partis iunguntur condita plures
<mani. astr. 4.379>	Diuersasque ferunt proprio sub nomine leges.
<mani. astr. 4.380>	Nec tantum lanas Aries nec Taurus aratra
<mani. astr. 4.381>	Nec Gemini Musas nec merces Cancer amabit,
<mani. astr. 4.382>	Nec Leo uenator ueniet nec Virgo magistra,
<mani. astr. 4.383>	Mensuris aut Libra potens aut Scorpios armis
<mani. astr. 4.384>	Centaurusque feris, igni Capricornus et undis
<mani. astr. 4.385>	Ipse suis Iuuenis geminique per aequora Pisces;
<mani. astr. 4.386>	Mixta sed in pluris sociantur sidera uires.
<mani. astr. 4.387>	"Multum" inquis "tenuemque iubes me ferre laborem,
<mani. astr. 4.388>	Rursus et in magna mergis caligine mentem,
<mani. astr. 4.389>	Cernere cum facili lucem ratione uiderer."
<mani. astr. 4.390>	Quod quaeris, deus est: conaris scandere caelum
<mani. astr. 4.391>	Fataque fatali genitus cognoscere lege
<mani. astr. 4.392>	Et transire tuum pectus mundoque potiri.
<mani. astr. 4.393>	Pro pretio labor est nec sunt immunia tanta,
<mani. astr. 4.394>	Ne mirere uiae Plexus rerumque catenas.
<mani. astr. 4.395>	Admitti potuisse sat est: sint cetera nostra.
<mani. astr. 4.396>	At nisi perfossis fugiet to montibus aurum,
<mani. astr. 4.397>	Obstabitque suis opibus super addita tellus.
<mani. astr. 4.398>	Vt ueniant gemmae, totus transibitur orbis,
<mani. astr. 4.399>	Nec lapidum pretio pelagus cepisse pigebit.
<mani. astr. 4.400>	Annua solliciti consument uota coloni,
<mani. astr. 4.401>	Et quantae mercedis erunt fallacia rura!
<mani. astr. 4.402>	Quaeremus lucrum naui Martemque sequemur
<mani. astr. 4.403>	In praedas. pudeat tanto bona uelle caduca.
<mani. astr. 4.404>	Luxuriae quoque militia est, uigilatque ruinis
<mani. astr. 4.405>	Venter, et, ut pereat, suspirant saepe nepotes.
<mani. astr. 4.406>	Quid caelo dabimus? Quantum est, quo ueneat omne?
<mani. astr. 4.407>	Impendendus homo est, deus esse ut possit in ipso.
<mani. astr. 4.408>	Hac tibi nascentum mores sunt lege notandi.
<mani. astr. 4.409>	Nec satis est signis dominantia discere signa
<mani. astr. 4.410>	Per denos numeros et quae sint insita cuique;
<mani. astr. 4.411>	Sed proprias partes ipsas spectare memento
<mani. astr. 4.412>	Vel glacie rigidas uel quas exusserit ignis,
<mani. astr. 4.413>	Et sterilis in utroque tamen, quas largior umor
<mani. astr. 4.414>	Quasue minor iusto uitiat. namque omnia mixtis
<mani. astr. 4.415>	Viribus et uario consurgunt sidera textu.
<mani. astr. 4.416>	Est aequale nihil. terrenos aspice tractus
<mani. astr. 4.417>	Et maris et notis fugientia flumina ripis:
<mani. astr. 4.418>	Crimen ubique frequens et laudi noxia iuncta est.
<mani. astr. 4.419>	Sic sterilis tellus laetis interuenit aruis
<mani. astr. 4.420>	Ac subito rumpit paruo discrimine foedus;
<mani. astr. 4.421>	Et modo portus erat pelagi iam uasta charybdis,
<mani. astr. 4.422>	Laudatique cadit post paulum gratia ponti;
<mani. astr. 4.423>	Et nunc per scopulos, nunc campis labitur amnis,
<mani. astr. 4.424>	Et, faciens iter aut quaerens, curritue reditue.
<mani. astr. 4.425>	Sic etiam caeli partes uariantur in astris:
<mani. astr. 4.426>	Vt signum a signo, sic a se discrepat ipsum
<mani. astr. 4.427>	Momentoque negat uires usumque salubrem,
<mani. astr. 4.428>	Quodque per has geritur partes sine fruge creatur
<mani. astr. 4.429>	Aut cadit aut multis sentit bona mixta querellis.
<mani. astr. 4.430>	Hae mihi signandae proprio sunt carmine partes.
<mani. astr. 4.431>	Sed quis tot numeros totiens sub lege referre,
<mani. astr. 4.432>	Tot partes iterare queat, tot dicere summas,
<mani. astr. 4.433>	Perque paris causas faciem mutare loquendi?
<mani. astr. 4.434>	Incidimus in uerba; piget. si gratia derit,
<mani. astr. 4.435>	In uanumque labor cedit quem despicit auris.
<mani. astr. 4.436>	Sed mihi per carmen fatalia Tura ferenti
<mani. astr. 4.437>	Et sacros caeli motus ad iussa loquendum est,
<mani. astr. 4.438>	Nec fingenda datur, tantum monstranda figura.
<mani. astr. 4.439>	Ostendisse deum nimis est: dabit ipse sibimet
<mani. astr. 4.440>	Pondera. nec fas est uerbis suspendere mundum:
<mani. astr. 4.441>	Rebus erit major. nec parua est gratia nostri
<mani. astr. 4.442>	Oris, si tantum poterit signare cauenda.
<mani. astr. 4.443>	Accipe damnandae quae sint per sidera partes.
<mani. astr. 4.444>	Lanigeri pars quarta nocet nec sexta salubris;
<mani. astr. 4.445>	Septima par illi ac decima est decimaeque secunda
<mani. astr. 4.446>	Quaeque duas duplicant summas septemque nouemque;
<mani. astr. 4.447>	Vnaque uiginti numeris pars addita laedit
<mani. astr. 4.448>	Et quinta et duram consummans septima partem.
<mani. astr. 4.449>	Tauri nona mala est, similis quoi tertia pars est
<mani. astr. 4.450>	Post decimam nec non decimae pars septima iuncta;
<mani. astr. 4.451>	Bisque undena notans et bis duodena noce tes
<mani. astr. 4.452>	Quaeque decem trisque ingeminat fraudatque duobus
<mani. astr. 4.453>	Triginta numeros et tu, tricesima summa, es.
<mani. astr. 4.454>	Pestifera in Geminis pars prima et tertia signi,
<mani. astr. 4.455>	Septima non melior, ter quintae noxia par est,
<mani. astr. 4.456>	Vnaque bis denis breuior nocet unaque maior,
<mani. astr. 4.457>	Et similis noxae ueniet uicesima quinta
<mani. astr. 4.458>	Cumque duae subeunt uel cum se quattuor addunt.
<mani. astr. 4.459>	Nec Cancri prima immunis nec tertia pars est
<mani. astr. 4.460>	Nec sexta; octaua est similis, decimaque peracta
<mani. astr. 4.461>	Prima rapit, nec ter quintae clementior usus;
<mani. astr. 4.462>	Septima post decimam luctum et uicesima portat
<mani. astr. 4.463>	Et quinta accedens et septima nonaque summa.
<mani. astr. 4.464>	Tu quoque contactu primo, Nemeaee, timendus,
<mani. astr. 4.465>	Et quarta sub parte premis; bis quinta salubri
<mani. astr. 4.466>	Terque caret caelo, uicesima et altera laedit,
<mani. astr. 4.467>	Et tribus adpositis uitium est totidemque secutis,
<mani. astr. 4.468>	Vltima nec prima melior tricesima pars est.
<mani. astr. 4.469>	Erigones nec pars prima est nec sexta nec una
<mani. astr. 4.470>	Ad decimam nec quarta nec octaua utilis umquam;
<mani. astr. 4.471>	Proxima uiginti numeris et quarta timenda est,
<mani. astr. 4.472>	Et quae ter decimam claudit sors ultima partem.
<mani. astr. 4.473>	Et quinta in Chelis et septima inutilis pars est,
<mani. astr. 4.474>	Tertia et undecimae decimaeque est septima iuncta
<mani. astr. 4.475>	Quartaque bis denis actis et septima et ambae
<mani. astr. 4.476>	Quae numerum claudunt nona et tricesima partes.
<mani. astr. 4.477>	Scorpios in prima reus est, cui tertia par est
<mani. astr. 4.478>	Et sexta et decima et quae ter tibi quinta notatur,
<mani. astr. 4.479>	Vndecimam geminans et quae uicesima quinta est
<mani. astr. 4.480>	Octauoque manet numero nonumque capessit.
<mani. astr. 4.481>	Si te fata sinant, quartam ne selige partem
<mani. astr. 4.482>	Centauri; fuge et octauam; bis sexque peractis,
<mani. astr. 4.483>	Octo bis aut denis, metuendus dicitur aer,
<mani. astr. 4.484>	Cumque iterum duodena refert aut terna decemque
<mani. astr. 4.485>	Aut septena quater, uel cum ter dena figurat.
<mani. astr. 4.486>	Nec pars optanda est Capricorni septima; nona
<mani. astr. 4.487>	Consentit decimamque sequens quarn tertia signat
<mani. astr. 4.488>	Et tribus aut una quae te, uicesima, fraudat
<mani. astr. 4.489>	Quaeue auget quinto numero uel septima fertur.
<mani. astr. 4.490>	Damnanda est decimae succedens prima peractae
<mani. astr. 4.491>	Tertiaque et quinta et numero quae condita nono est
<mani. astr. 4.492>	Et post uiginti prima et uicesima quinta
<mani. astr. 4.493>	Cumque illa quartam accumulans uicesima nona.
<mani. astr. 4.494>	Tertia per geminos et quinta et septima Pisces,
<mani. astr. 4.495>	Vndecima et decimae metuenda est septima iuncta;
<mani. astr. 4.496>	Et quinta in quinos numeros reuocata duasque
<mani. astr. 4.497>	Accipiens ultra summas metuenda feretur.
<mani. astr. 4.498>	Hae partes sterilem ducunt et frigore et igni
<mani. astr. 4.499>	Aera uel sicco uel quod superauerit umor,
<mani. astr. 4.500>	Si rapidus Mauors ignes iaculatur in illum
<mani. astr. 4.501>	Saturnusue suam glaciem Phoebusue calores.
<mani. astr. 4.502>	Nec te perceptis signorum cura relinquat
<mani. astr. 4.503>	Partibus: in tempus quaedam mutantur, et ortu
<mani. astr. 4.504>	Accipiunt proprias uires ultraque remittunt.
<mani. astr. 4.505>	Namque, ubi se summis Aries extollet ab undis
<mani. astr. 4.506>	Et ceruice prior flexa quam cornibus ibit,
<mani. astr. 4.507>	Non contenta suo generabit pectora censu
<mani. astr. 4.508>	Et dabit in praedas animos soluetque pudorem:
<mani. astr. 4.509>	Tantum audere iuuat. sic ipse in cornua fertur
<mani. astr. 4.510>	Et ruet ut uincat. non illos sedibus isdem
<mani. astr. 4.511>	Mollia per placidas delectant otia curas,
<mani. astr. 4.512>	Sed iuuat ignotas semper transire per urbes
<mani. astr. 4.513>	Scrutarique nouum pelagus totius et esse
<mani. astr. 4.514>	Orbis in hospitio. testis tibi Laniger ipse,
<mani. astr. 4.515>	Cum uitreum findens aurauit uellere pontum
<mani. astr. 4.516>	Orbatumque sua Phrixum per fata sorore
<mani. astr. 4.517>	Phasidos ad ripas et Colchida tergore uexit.
<mani. astr. 4.518>	At, quos prima creant nascentis sidera Tauri,
<mani. astr. 4.519>	Feminei iaceant. nec longe causa petenda est,
<mani. astr. 4.520>	Si modo per causas naturam quaerere fas est:
<mani. astr. 4.521>	Auersus uenit in caelum diuesque puellis,
<mani. astr. 4.522>	Pleiadum paruo referens glomeramine sidus.
<mani. astr. 4.523>	Accedunt et ruris open, propriaque iuuencum
<mani. astr. 4.524>	Dote per inuersos exornat uomere campos.
<mani. astr. 4.525>	Sed, Geminos aequa cum profert unda tegitque
<mani. astr. 4.526>	Parte, dabit studia et doctas producet ad artes.
<mani. astr. 4.527>	Nec triste ingenium sed dulci tincta lepore
<mani. astr. 4.528>	Corda creat, uocisque bonis citharaeque sonantis
<mani. astr. 4.529>	Instruit, et dotes Salium cum pectore iungit.
<mani. astr. 4.530>	At, niger obscura Cancer cum nube feretur,
<mani. astr. 4.531>	Qua uelut exustus Phoebeis ignibus ignis
<mani. astr. 4.532>	Defuit et multa fuscat caligine sidus,
<mani. astr. 4.533>	Lumina deficient partus, geminamque creatis
<mani. astr. 4.534>	Mortem fata dabunt: se quisque et uiuit et effert.
<mani. astr. 4.535>	Sicui per summas auidus produxerit undas
<mani. astr. 4.536>	Ora Leo et scandat malis hiscentibus orbem,
<mani. astr. 4.537>	Ille patri natisque reus, quas ceperit ipse,
<mani. astr. 4.538>	Non legabit opes, censumque immerget in ipso.
<mani. astr. 4.539>	Tanta fames animumque cibi tam dira cupido
<mani. astr. 4.540>	Corripit, ut capiat semet nec compleat umquam,
<mani. astr. 4.541>	Inque epulas funus reuocet pretiumque sepulcri.
<mani. astr. 4.542>	Erigone surgens, quae rexit saecula prisca
<mani. astr. 4.543>	Iustitia rursusque eadem labentia fugit,
<mani. astr. 4.544>	Alta per imperium tribuit fastigia summum,
<mani. astr. 4.545>	Rectoremque dabit legum iurisque sacrati
<mani. astr. 4.546>	Sancta pudicitia diuorum templa colentem.
<mani. astr. 4.547>	Sed, cum autumnales coeperunt surgere Chelae,
<mani. astr. 4.548>	Felix aequato genitus sub pondere Librae.
<mani. astr. 4.549>	Iudex examen sistet uitaeque necisque
<mani. astr. 4.550>	Imponetque iugum terris legesque rogabit.
<mani. astr. 4.551>	Illum urbes et regna trement nutuque regentur
<mani. astr. 4.552>	Vnius et caeli post terras iura manebunt.
<mani. astr. 4.553>	Scorpios extremae cum tollet lumina caudae,
<mani. astr. 4.554>	Siquis erit stellis tunc suffragantibus ortus,
<mani. astr. 4.555>	Vrbibus augebit terras iunctisque iuuencis
<mani. astr. 4.556>	Moenia succinctus curuo describet aratro,
<mani. astr. 4.557>	Aut sternet positas urbes inque arua reducet
<mani. astr. 4.558>	Oppida et in domibus maturas reddet aristas.
<mani. astr. 4.559>	Tanta erit et uirtus et cum uirtute potestas.
<mani. astr. 4.560>	Nec non Arcitenens, prima cum ceste resurgit,
<mani. astr. 4.561>	Pectora clara dabit bello, magnisque triumphis
<mani. astr. 4.562>	Conspicuum patrias uictorem ducet ad arces,
<mani. astr. 4.563>	Altaque nunc statuet nunc idem moenia uertet.
<mani. astr. 4.564>	Sed nimium indulgens rebus Fortuna secundis
<mani. astr. 4.565>	Inuidet in facie saeuitque asperrima fronti.
<mani. astr. 4.566>	Horrendus bello Trebiam Cannasque lacumque
<mani. astr. 4.567>	Ante fugam tali pensabat imagine uictor,
<mani. astr. 4.568>	Vltimus in caudae Capricornus acumine summo
<mani. astr. 4.569>	Militiam in ponto dictat puppisque colendae
<mani. astr. 4.570>	Dura ministeria et uitae discrimen in aestu.
<mani. astr. 4.571>	Quod si quem sanctumque uelis castumque probumque
<mani. astr. 4.572>	Hic tibi nascetur cum primes Aquarius exit.
<mani. astr. 4.573>	Ne uelit et primos animus procedere Pisces,
<mani. astr. 4.574>	Garrulitas odiosa datur linguaeque mouentur,
<mani. astr. 4.575>	Verba maligna nouas mutantes semper ad aures
<mani. astr. 4.576>	Crimina per populum populi ferre ore bilingui.
<mani. astr. 4.577>	Nulla fides Merit natis, sed summa libido
<mani. astr. 4.578>	Ardentem medios animum iubet ire per ignes.
<mani. astr. 4.579>	Scilicet in piscem sese Cytherea nouauit,
<mani. astr. 4.580>	Cum Babyloniacas summersa profugit in undas
<mani. astr. 4.581>	Anguipedem alatos umeros Typhona ferentem,
<mani. astr. 4.582>	Inseruitque suos squamosis Piscibus ignes.
<mani. astr. 4.583>	Nec solus fuerit geminis sub Piscibus ortus:
<mani. astr. 4.584>	Frater erit dulcisue soror, materue duorum.
<mani. astr. 4.585>	Nunc age diuersis dominantia sidera terris
<mani. astr. 4.586>	Percipe. sed summa est rerum referenda figura.
<mani. astr. 4.587>	Quattuor in partes caeli discribitur orbis,
<mani. astr. 4.588>	Nascentem lapsumque diem mediosque calores
<mani. astr. 4.589>	Teque, Helice. totidem uenti de partibus isdem
<mani. astr. 4.590>	Erumpunt secumque gerunt per inania bella.
<mani. astr. 4.591>	Asper ab axe ruit Boreas, fugit Eurus ab ortu,
<mani. astr. 4.592>	Auster amat medium solem Zephyrusque profectum.
<mani. astr. 4.593>	Hos inter binae mediis e partibus aurae
<mani. astr. 4.594>	Exspirant similis mutato nomine flatus.
<mani. astr. 4.595>	Ipsa natat tellus pelagi lustrata corona
<mani. astr. 4.596>	Cingentis medium liquidis amplexibus orbem,
<mani. astr. 4.597>	Inque sinus pontum recipit, qui uespere ab atro
<mani. astr. 4.598>	Admissus dextra Numidas Libyamque calentem
<mani. astr. 4.599>	Alluit et magnae quondam Carthaginis arces,
<mani. astr. 4.600>	Litoraque in Syrtes reuocans sinuata uadosas
<mani. astr. 4.601>	Rursum usque ad Nilum derectis fluctibus exit.
<mani. astr. 4.602>	Laeua freti caedunt Hispanas aequora gentes
<mani. astr. 4.603>	Teque in uicinis haerentem, Gallia, terris
<mani. astr. 4.604>	Italiaeque urbes dextram sinuantis in undam
<mani. astr. 4.605>	Vsque canes ad,Scylla, tuos auidamque Charybdin.
<mani. astr. 4.606>	Hac ubi se primum porta mare fudit, aperto)
<mani. astr. 4.607>	Enatat Ionio laxasque uagatur in undas
<mani. astr. 4.608>	Et prius in laeuam se fundens circuit omnem
<mani. astr. 4.609>	Italiam, Hadriaco mutatum nomina ponto,
<mani. astr. 4.610>	Eridanique bibit fluctus; secat aequore bellum
<mani. astr. 4.611>	Illyricum, Epirurnque lauat claramque Corinthum
<mani. astr. 4.612>	Et Peloponnesi patulas circumuolat oras;
<mani. astr. 4.613>	Rursus et in laeuum refluit uastoque recessu
<mani. astr. 4.614>	Thessaliae fines et Achaica praeterit arua.
<mani. astr. 4.615>	Hinc penitus iuuenisque fretum mersaeque puellae
<mani. astr. 4.616>	Truditur inuitum, faucesque Propontidos artas
<mani. astr. 4.617>	Euxino iniungit ponto Maeotis et undis,
<mani. astr. 4.618>	Quae tergo coniuncta manet fontemque ministrat.
<mani. astr. 4.619>	Inde ubi in angustas reuocatus nauita fauces
<mani. astr. 4.620>	Hellespontiacis iterum se fluctibus effert,
<mani. astr. 4.621>	Icarium Aegaeumque secat laeuaque nitentis
<mani. astr. 4.622>	Miratur populos Asiae totidemque tropaea
<mani. astr. 4.623>	Quot loca et innumeras gentes Taurumque minantem
<mani. astr. 4.624>	Fluctibus et Cilicum populos Syriamque perustam
<mani. astr. 4.625>	Ingentique sinu fugientis aequora terras,
<mani. astr. 4.626>	Donec in Aegyptum redeunt curuata per undas
<mani. astr. 4.627>	Litora Niliacis iterum morientia ripis.
<mani. astr. 4.628>	Haec medium terris circumdat linea pontum
<mani. astr. 4.629>	Atque his undarum tractum constringit harenis.
<mani. astr. 4.630>	Mille iacent mediae diffusa per aequora terrae.
<mani. astr. 4.631>	Sardiniam in Libyco signant uestigia plantae,
<mani. astr. 4.632>	Trinacria Italia tantum praecisa recessit,
<mani. astr. 4.633>	Aduersa Euboicos miratur Graecia montes.
<mani. astr. 4.634>	Est genetrix Crete ciuem sortita Tonantem
<mani. astr. 4.635>	Aegyptique Cypros pulsatur fluctibus omnis,
<mani. astr. 4.636>	Totque minore solo taceo emergentia ponto
<mani. astr. 4.637>	Litora, inaequalis Cycladas Delonque Rhodonque
<mani. astr. 4.638>	Aulidaque et Tenedon uicinaque Corsica terris
<mani. astr. 4.639>	Litora Sardiniae primumque intrantis in orbem
<mani. astr. 4.640>	Oceani uictricem Ebusum et Balearica rura,
<mani. astr. 4.641>	Innumeri surgunt scopuli montesque per altum.
<mani. astr. 4.642>	Nec tantum ex una pontus sibi parte reclusit
<mani. astr. 4.643>	Faucibus abruptis orbem; nam litora plura
<mani. astr. 4.644>	Impulit Oceano Phorcys, sed montibus altis
<mani. astr. 4.645>	Est uetitus totam ne uinceret aequore terram.
<mani. astr. 4.646>	Namque inter borean ortumque aestate nitentem
<mani. astr. 4.647>	In longum angusto penetrabilis aequore fluctus
<mani. astr. 4.648>	Peruenit et patulis turn demum funditur aruis
<mani. astr. 4.649>	Caspiaque Euxini similis facit aequora ponti.
<mani. astr. 4.650>	Altera sub medium solem duo bella perinde
<mani. astr. 4.651>	Intulit Oceanus terris. nam Persica fluctus
<mani. astr. 4.652>	Arua tenet, titulum pelagi praedatus ab isdem
<mani. astr. 4.653>	Quae rigat ipse locis, latoque infunditur orbe.
<mani. astr. 4.654>	Nec procul in mollis Arabas terramque ferentem
<mani. astr. 4.655>	Delicias uariaeque nouos radicis odores
<mani. astr. 4.656>	Leniter adfundit gemmantia litura pontus,
<mani. astr. 4.657>	Et terrae mare nomen habet. media illa duobus
<mani. astr. 4.658>	Quondam Carthago regnum sortita sub armis,
<mani. astr. 4.659>	Ignibus Alpinas cum contudit Hannibal arces,
<mani. astr. 4.660>	Fecit et aeternum Trebiam Cannasque sepulcris
<mani. astr. 4.661>	Obruit et Libyam Italicas infudit in urbes.
<mani. astr. 4.662>	Huc uarias pestes diuersaque monstra ferarum
<mani. astr. 4.663>	Congessit bellis natura infesta futuris.
<mani. astr. 4.664>	Horrendos angues habitataque membra ueneno
<mani. astr. 4.665>	Et mortis pastu uiuentia, crimina terrae,
<mani. astr. 4.666>	Et uastos elephantas habet, saeuosque leones;
<mani. astr. 4.667>	In poenas fecunda suas parit horrida bella
<mani. astr. 4.668>	Et portentosos cercopum ludit in ortus
<mani. astr. 4.669>	Ac sterili peior siccas infestat harenas,
<mani. astr. 4.670>	Donec ad Aegypti ponat sua Tura colonos.
<mani. astr. 4.671>	Inde Asiae populi diuesque per omnia tellus:
<mani. astr. 4.672>	Auratique fluunt amnes gemmisque relucet
<mani. astr. 4.673>	Pontus, odoratae spirant medicamina siluae:
<mani. astr. 4.674>	India notitia maior, Parthique uel orbis
<mani. astr. 4.675>	Alter, et in caelum surgentis moenia Tauri
<mani. astr. 4.676>	Totque illum circa diuerso nomine gentes
<mani. astr. 4.677>	Ad Tanain Scythicis dirimentem fluctibus orbes,
<mani. astr. 4.678>	Maeotisque lacus Euxinique aspera ponti.
<mani. astr. 4.679>	[Aequora et extremum Propontidos Hellespontum]
<mani. astr. 4.680>	Hanc Asiae metam posuit natura potentis.
<mani. astr. 4.681>	Quod superest Europa tenet, quae prima natantem
<mani. astr. 4.682>	Fluctibus excepitque Iouem taurumque resoluit,
<mani. astr. 4.683>	Pandere passa suos ignes comitique iugari.
<mani. astr. 4.684>	Ille puellari <et> donauit nomine litus
<mani. astr. 4.685>	Et monumenta sui titulo sacrauit amoris.
<mani. astr. 4.686>	Maxima terra uiris et fecundissima doctis
<mani. astr. 4.687>	Vrbibus. in regnum florentes oris Athenae,
<mani. astr. 4.688>	Sparta manu, Thebae diuis, et rege uel uno
<mani. astr. 4.689>	Princeps illa domus, Troiani gratia belli;
<mani. astr. 4.690>	Thessalia Epirosque potens uicinaque ripa
<mani. astr. 4.691>	Illyris, et Thrace Martem sortita colonum,
<mani. astr. 4.692>	Et stupefacta suos inter Germania partus;
<mani. astr. 4.693>	Gallia per census, Hispania maxima bellis;
<mani. astr. 4.694>	Italia in summa, quam rerum maxima Roma
<mani. astr. 4.695>	Imposuit terris caeloque adiungitur ipsa.
<mani. astr. 4.696>	Hos erit in fines orbis pontusque uocandus,
<mani. astr. 4.697>	Quem deus in partes et singula diuidit astra
<mani. astr. 4.698>	Ac sua cuique dedit tutelae regna per orbem
<mani. astr. 4.699>	Et proprias gentes atque urbes addidit altas,
<mani. astr. 4.700>	In quibus adsererent praestantis sidera uires.
<mani. astr. 4.701>	Ac, uelut humana est signis discripta figura,
<mani. astr. 4.702>	Et, quamquam communis eat tutela per omne
<mani. astr. 4.703>	Corpus, et in proprium diuisis artubus exit
<mani. astr. 4.704>	(Namque Aries capiti, Taurus ceruicibus haeret,
<mani. astr. 4.705>	Bracchia sub Geminis censentur, pectora Cancro,
<mani. astr. 4.706>	Te scapulae, Nemeaee, uocant teque ilia, Virgo,
<mani. astr. 4.707>	Libra colit clunes et Scorpios inguine regnat,
<mani. astr. 4.708>	Et femina Arcitenens, genua et Capricornus amauit,
<mani. astr. 4.709>	Cruraque defendit Iuuenis, uestigia Pisces),
<mani. astr. 4.710>	Sic alias aliud terras sibi uindicat astrum.
<mani. astr. 4.711>	Idcirco in uarias leges uariasque figuras
<mani. astr. 4.712>	Dispositum genus est hominum, proprioque colore
<mani. astr. 4.713>	Formantur gentes, sociataque iura per artus
<mani. astr. 4.714>	Materiamque parem priuato foedere signant.
<mani. astr. 4.715>	Flaua per ingentis surgit Germania partus,
<mani. astr. 4.716>	Gallia uicino minus est infecta rubore,
<mani. astr. 4.717>	Asperior solidos Hispania contrahit artus.
<mani. astr. 4.718>	Martia Romanis urbis pater induit ora
<mani. astr. 4.719>	Gradiuumque Venus miscens bene temperat artus,
<mani. astr. 4.720>	Perque coloratas subtilis Graecia gentes
<mani. astr. 4.721>	Gymnasium praefert uultu fortisque palaestras,
<mani. astr. 4.722>	Et Syriam produnt torti per tempora crines.
<mani. astr. 4.723>	Aethiopes maculant orbem tenebrisque figurant
<mani. astr. 4.724>	Perfusas hominum gentes; minus India tostos
<mani. astr. 4.725>	Progenerat, mediumque facit moderata tenorem
<mani. astr. 4.726>	Silua Arabum, tellusque natans Aegyptia Nilo
<mani. astr. 4.727>	Lenius inriguis infuscat corpora campis.
<mani. astr. 4.728>	Phoebus harenosis Afrorum puluere terras
<mani. astr. 4.729>	Exsiccat populos, et Mauretania nomen
<mani. astr. 4.730>	Oris habet titulumque suo fert ipsa colore.
<mani. astr. 4.731>	Adde sonos totidem uocum, totidem insere linguas
<mani. astr. 4.732>	Et mores pro sorte paris ritusque locorum;
<mani. astr. 4.733>	Adde genus proprium simili sub semine frugum
<mani. astr. 4.734>	Et Cererem uaria redeuntem messe per urbes
<mani. astr. 4.735>	Nec paribus siliquas referentem uiribus omnis,
<mani. astr. 4.736>	Nec te, Bacche, pari donantem munere terras
<mani. astr. 4.737>	Atque alias aliis fundentem collibus uuas,
<mani. astr. 4.738>	Cinnama nec totis passim nascentia campis;
<mani. astr. 4.739>	Diuersas pecudum facies propriasque ferarum
<mani. astr. 4.740>	Et duplici clausos elephantas carcere terrae.
<mani. astr. 4.741>	Quot partes orbis, totidem sub partibus orbes,
<mani. astr. 4.742>	Vt certis discripta nitent regionibus astra
<mani. astr. 4.743>	Perfunduntque suo subiectas aethere gentes.
<mani. astr. 4.744>	Laniger in medio sortitus sidera mundo,
<mani. astr. 4.745>	Cancrum inter gelidumque <Caprum> per tempora ueris,
<mani. astr. 4.746>	Adserit in uires pontum quem uicerat ipse,
<mani. astr. 4.747>	Virgine delapsa cum fratrem ad litora uexit
<mani. astr. 4.748>	Et minui defleuit onus dorsumque leuari.
<mani. astr. 4.749>	Illum etiam uenerata colit uicina Propontis
<mani. astr. 4.750>	Et Syriae gentes et laxo Persis amictu
<mani. astr. 4.751>	Vestibus ipsa suis haerens Nilusque tumescens
<mani. astr. 4.752>	In Cancrum et tellus Aegypti iussa natare.
<mani. astr. 4.753>	Taurus habet Scythiae montes Asiamque potentem
<mani. astr. 4.754>	Et mollis Arabas, siluarum ditia regna.
<mani. astr. 4.755>	Euxinus Scythicos pontus sinuatus in arcus
<mani. astr. 4.756>	Sub Geminis te, Phoebe, colit; uos Thracia, fratres,
<mani. astr. 4.757>	Vltimus et sola uos tranans colit Indica Ganges.
<mani. astr. 4.758>	Ardent Aethiopes Cancro, cui plurimus ignis:
<mani. astr. 4.759>	Hoc color ipse docet. Phrygia, Nemeaee, potiris
<mani. astr. 4.760>	Idaeae matris famulus regnoque feroci
<mani. astr. 4.761>	Cappadocum Armeniaeque iugis; Bithynia diues
<mani. astr. 4.762>	Te colit et Macetum tellus, quae uicerat orbem.
<mani. astr. 4.763>	Virgine sub casta felix terraque marique
<mani. astr. 4.764>	Est Rhodos, hospitium recturi principis orbem,
<mani. astr. 4.765>	Tumque domus uere Solis, cui tota sacrata est,
<mani. astr. 4.766>	Cum caperet lumen magni sub Caesare mundi;
<mani. astr. 4.767>	Ioniae quoque sunt urbes et Dorica rura,
<mani. astr. 4.768>	Arcades antiqui celebrataque Caria fama.
<mani. astr. 4.769>	Quod potius colat Italiam, si seligis, astrum
<mani. astr. 4.770>	Quam quod cuncta regit, quod rerum pondera nouit,
<mani. astr. 4.771>	Designat summas et iniquum separat aequo,
<mani. astr. 4.772>	Tempora quo pendent, coeunt quo noxque diesque?
<mani. astr. 4.773>	Hesperiam sua Libra tenet, qua condita Roma
<mani. astr. 4.774>	Orbis et imperium retinet discrimina rerum,
<mani. astr. 4.775>	Lancibus et positas gentes tollitque premitque,
<mani. astr. 4.776>	Qua genitus Caesar melius nunc condidit urbem
<mani. astr. 4.777>	Et propriis frenat pendentem nutibus orbem.
<mani. astr. 4.778>	Inferius uictae sidus Carthaginis arces
<mani. astr. 4.779>	Et Libyam Aegyptique latus donataque rura
<mani. astr. 4.780>	Cyrenes lacrimis radicis Scorpios acris
<mani. astr. 4.781>	Eligit, Italiaeque tamen respectat ad undas
<mani. astr. 4.782>	Sardiniamque tenet fusasque per aequora terras.
<mani. astr. 4.783>	Gnosia Centauro tellus circumdata ponto
<mani. astr. 4.784>	Paret, et in geminum Minois filius astrum
<mani. astr. 4.785>	Ipse uenit geminus. celeris hinc Creta sagittas
<mani. astr. 4.786>	Adserit intentosque imitatur sideris arces.
<mani. astr. 4.787>	Insula Trinacriae fluitantem ad iura sororem
<mani. astr. 4.788>	Subsequitur Creten sub eodem condita signo,
<mani. astr. 4.789>	Proximaque Italiae tenui diuisa profundo
<mani. astr. 4.790>	Ora paris sequitur leges nec sidere rupta est.
<mani. astr. 4.791>	Tu, Capricorne, regis quidquid sub sole cadente
<mani. astr. 4.792>	Est positum gelidamque Helicen quod tangit ab illo,
<mani. astr. 4.793>	Hispanas gentes et quot fert Gallia diues;
<mani. astr. 4.794>	Teque feris dignam tantum, Germania, matrem
<mani. astr. 4.795>	Adserit ambiguum sidus terraeque marisque
<mani. astr. 4.796>	Aestibus assiduis pontum terrasque tenentem.
<mani. astr. 4.797>	Sed Iuuenis nudos formatus mollior artus
<mani. astr. 4.798>	Aegyptum ad tepidam Tyriasque recedit <in oras>
<mani. astr. 4.799>	Et Cilicum gentes uicina et Aquarius arua.
<mani. astr. 4.800>	Piscibus Euphrates datus est, ubi pisce sub apto
<mani. astr. 4.801>	Cum fugeret Typhona Venus subsedit in undis.
<mani. astr. 4.802>	Magna iacet tellus magnis circumdata ripis,
<mani. astr. 4.803>	Parthis, et <a> Parthis domitae per saecula gentes,
<mani. astr. 4.804>	Bactraque et exterius Babylon et Susa Ninosque,
<mani. astr. 4.805>	Nominaque innumeris uix complectenda figuris,
<mani. astr. 4.806>	Et Tigris et rubri radiantia litora ponti.
<mani. astr. 4.807>	Sic diuisa manet tellus per sidera cuncta,
<mani. astr. 4.808>	E quibus in proprias partes sunt iura trahenda;
<mani. astr. 4.809>	Namque eadem, quae sunt signis, commercia seruant,
<mani. astr. 4.810>	Vtque illa inter se coeunt odioque repugnant,
<mani. astr. 4.811>	Nunc aduersa polo, nunc et coniuncta trigono,
<mani. astr. 4.812>	Quaeque alia in uarios affectus causa gubernant,
<mani. astr. 4.813>	Sic terrae terris respondent, urbibus urbes,
<mani. astr. 4.814>	Litora litoribus, regnis contraria regna;
<mani. astr. 4.815>	Sic erit et sedes fugienda petendaque cuique,
<mani. astr. 4.816>	Sic speranda fides, sic et metuenda pericla,
<mani. astr. 4.817>	Vt genus in terram caelo descendit ab alto.
<mani. astr. 4.818>	Percipe nunc etiam quae sint ecliptica Graio
<mani. astr. 4.819>	Nomine, quod certos quasi delassata per annos
<mani. astr. 4.820>	Non numquam cessant sterili torpentia motu.
<mani. astr. 4.821>	Scilicet immenso nihil est aequale sub aeuo
<mani. astr. 4.822>	Perpetuosque tenet flores unumque tenorem,
<mani. astr. 4.823>	Mutantur sed cuncta die uariantque per annos;
<mani. astr. 4.824>	Et fecunda suis subsistunt frugibus arua
<mani. astr. 4.825>	Continuosque negant partus effeta creando,
<mani. astr. 4.826>	Rursus quae fuerant steriles ad semina terrae
<mani. astr. 4.827>	Post noua sufficiunt nullo mandante tributa.
<mani. astr. 4.828>	Concutitur tellus ualidis compagibus haerens
<mani. astr. 4.829>	Subducitque solum pedibus; natat orbis in ipso
<mani. astr. 4.830>	Et uomit Oceanus pontum sitiensque resorbet
<mani. astr. 4.831>	Nec sese ipse capit. sic quondam merserat urbes,
<mani. astr. 4.832>	Humani generis cum solus constitit heres
<mani. astr. 4.833>	Deucalion scopuloque orbem possedit in uno.
<mani. astr. 4.834>	Nec non, cum patrias Phaethon temptauit habenas,
<mani. astr. 4.835>	Arserunt gentes timuitque incendia caelum
<mani. astr. 4.836>	Fugeruntque nouas ardentia sidera flammas
<mani. astr. 4.837>	Atque uno metuit condi natura sepulcro.
<mani. astr. 4.838>	In tantum longo mutantur tempore cuncta
<mani. astr. 4.839>	Atque iterum in semet redeunt. sic tempore certo
<mani. astr. 4.840>	Signa quoque amittunt uires sumuntque receptas.
<mani. astr. 4.841>	Causa patet, quod, Luna quibus defecit in astris
<mani. astr. 4.842>	Orba sui fratris noctisque immersa tenebris,
<mani. astr. 4.843>	Cum medius Phoebi radios intercipit orbis
<mani. astr. 4.844>	Nec trahit accensum quo fulget Delia lumen,
<mani. astr. 4.845>	Haec quoque signa suo pariter cum sidere languent
<mani. astr. 4.846>	Incuruata simul solitoque exempta uigori
<mani. astr. 4.847>	Et uelut elatam Phoeben in funere lugent.
<mani. astr. 4.848>	Ipse docet titulus causas: ecliptica signa
<mani. astr. 4.849>	Dixere antiqui. pariter sed bina laborant,
<mani. astr. 4.850>	Nec uicina loco sed quae contraria fulgent,
<mani. astr. 4.851>	Sicut Luna suo tum tantum deficit orbe
<mani. astr. 4.852>	Cum Phoebum aduersis currentem non uidet astris.
<mani. astr. 4.853>	Nec tamen aequali languescunt tempore cuncta,
<mani. astr. 4.854>	Sed modo in affectus totus producitur annus,
<mani. astr. 4.855>	Nunc breuius lassata manent, nunc longius astra
<mani. astr. 4.856>	Exceduntque suo Phoebeia tempora casu.
<mani. astr. 4.857>	Atque, ubi perfectum est spatium quod cuique dicatur
<mani. astr. 4.858>	Impleruntque suos certa statione labores
<mani. astr. 4.859>	Bina per aduersum caelum fulgentia signa,
<mani. astr. 4.860>	Tum uicina labant ipsis haerentia casu,
<mani. astr. 4.861>	Quae prius in terras ueniunt terrasque relinquunt,
<mani. astr. 4.862>	Sidereo non ut pugnet contrarius orbi
<mani. astr. 4.863>	Sed, qua mundus agit cursus, inclinet et ipse,
<mani. astr. 4.864>	Amissasque negat uires, nec munera tanta
<mani. astr. 4.865>	Nec similis reddit noxas. locus omnia uertit.
<mani. astr. 4.866>	Sed quid tam tenui prodest ratione nitentem
<mani. astr. 4.867>	Scrutari mundum, si mens sua cuique repugnat
<mani. astr. 4.868>	Spemque timor tollit prohibetque a limine caeli?
<mani. astr. 4.869>	"Conditur en" inquit "uasto natura recessu
<mani. astr. 4.870>	Mortalisque fugit uisus et pectora nostra,
<mani. astr. 4.871>	Nec prodesse potest quod fatis cuncta reguntur,
<mani. astr. 4.872>	Cum fatum nulla possit ratione uideri."
<mani. astr. 4.873>	Quid iuuat in semet sua per conuicia ferri
<mani. astr. 4.874>	Et fraudare bonis, quae nec deus inuidet ipse,
<mani. astr. 4.875>	Quosque dedit natura oculos deponere mentis?
<mani. astr. 4.876>	Perspicimus caelum, cur non et munera caeli,
<mani. astr. 4.877>	Inque ipsos penitus mundi descendere census
<mani. astr. 4.878>	Seminibusque suis tantam componere molem
<mani. astr. 4.879>	Et partum caeli sua per nutricia ferre
<mani. astr. 4.880>	Extremumque sequi pontum terraeque subire
<mani. astr. 4.881>	Pendentis tractus et toto uiuere in orbe?
<mani. astr. 4.882>	Quanta et pars superet rationem discere noctis.
<mani. astr. 4.883>	Iam nusquam natura latet; peruidimus omnem
<mani. astr. 4.884>	Et capto potimur mundo nostrumque parentem
<mani. astr. 4.885>	Pars sua perspicimus genitique accedimus astris.
<mani. astr. 4.886>	An dubium est habitare ileum sub pectore nostro
<mani. astr. 4.887>	In caelumque redire animas caeloque uenire,
<mani. astr. 4.888>	Vtque sit ex omni constructus corpore mundus
<mani. astr. 4.889>	Aetheris atque ignis summi terraeque marisque
<mani. astr. 4.890>	Spiritus aut motu rapido qui iussa gubernet,
<mani. astr. 4.891>	Sic esse in nobis terrenae corpora sortis
<mani. astr. 4.892>	Sanguineasque animas anima, qui cuncta gubernet
<mani. astr. 4.893>	Dispensatque hominem? quid mirum, noscere mundum
<mani. astr. 4.894>	Si possunt homines, quibus est et mundus in ipsis
<mani. astr. 4.895>	Exemplumque dei quisque est in imagine parua?
<mani. astr. 4.896>	An cuiquam genitos, nisi caelo, credere fas est
<mani. astr. 4.897>	Esse homines? proiecta iacent animalia cuncta
<mani. astr. 4.898>	In terra uel mersa uadis, uel in aere pendent,
<mani. astr. 4.899>	Omnibus una quies uenter censusque per artus,
<mani. astr. 4.900>	Et, quia consilium non est, et lingua remissa.
<mani. astr. 4.901>	Vnius inspectus rerum uiresque loquendi
<mani. astr. 4.902>	Ingeniumque capax; uariasque educit in artes
<mani. astr. 4.903>	Hic partus, qui cuncta regit: secessit in urbes,
<mani. astr. 4.904>	Edomuit terram ad fruges, animalia cepit
<mani. astr. 4.905>	Imposuitque uiam ponto, stetit unus in arcem
<mani. astr. 4.906>	Erectus capitis uictorque ad sidera mittit
<mani. astr. 4.907>	Sidereos oculos propiusque aspectat Olympum
<mani. astr. 4.908>	Inquiritque Iouem; nec sola fronte deorum
<mani. astr. 4.909>	Contentus manet, et caelum scrutatur in aluo
<mani. astr. 4.910>	Cognatumque sequens corpus se quaerit in astris.
<mani. astr. 4.911>	Huic in tanta fidem petimus, quam saepe uolucres
<mani. astr. 4.912>	Accipiunt trepidaeque suo sub pectore fibrae.
<mani. astr. 4.913>	An minus est sacris rationem ducere signis
<mani. astr. 4.914>	Quam pecudum mortes auiumque attendere cantus?
<mani. astr. 4.915>	Atque ideo faciem caeli non inuidet orbi
<mani. astr. 4.916>	Ipse deus uultusque suos corpusque recludit
<mani. astr. 4.917>	Voluendo semper seque ipsum inculcat et offert,
<mani. astr. 4.918>	Vt bene cognosci possit doceatque uidentis,
<mani. astr. 4.919>	Qualis eat, cogatque suas attendere leges.
<mani. astr. 4.920>	Ipse uocat nostros animos ad sidera mundus
<mani. astr. 4.921>	Nec patitur, quia non condit, sua iura latere.
<mani. astr. 4.922>	Quis putet esse nefas nosci, quod cernere fas est?
<mani. astr. 4.923>	Nec contemne tuas quasi paruo in corpore uires:
<mani. astr. 4.924>	Quod ualet, immensum est. sic auri pondera parui
<mani. astr. 4.925>	Exsuperant pretio numerosos aeris aceruos;
<mani. astr. 4.926>	Sic adamas, punctum lapidis, pretiosior auro est;
<mani. astr. 4.927>	Paruula sic totum peruisit pupula caelum,
<mani. astr. 4.928>	Quoque uident oculi minimum est, cum maxima cernant;
<mani. astr. 4.929>	Sic animi cedes tenui sub corde locata
<mani. astr. 4.930>	Per totum angusto regnat de limite corpus.
<mani. astr. 4.931>	Materiae ne quaere modum, sed perspice uires,
<mani. astr. 4.932>	Quas ratio, non pondus, habet: ratio omnia uincit.
<mani. astr. 4.933>	Ne dubites homini diuinos credere uisus,
<mani. astr. 4.934>	Iam facis ipse deos mittisque ad sidera numen,
<mani. astr. 4.935>	Maius et Augusto crescet sub principe caelum.
<mani. astr. 5.1>	Hic alius finisset iter signisque relatis
<mani. astr. 5.2>	Quis aduersa meant stellarum numina quinque
<mani. astr. 5.3>	Quadriiugis et Phoebus equis et Delia bigis
<mani. astr. 5.4>	Non ultra struxisset opus, caeloque rediret
<mani. astr. 5.5>	Ac per descensum medios percurreret ignes
<mani. astr. 5.6>	Saturni, Iouis et Martis Solisque, sub illis
<mani. astr. 5.7>	Post Venerem et Maia natum te, Luna, uagantem.
<mani. astr. 5.8>	Me properare uiam mundus iubet omnia circum
<mani. astr. 5.9>	Sidera uectatum <et> toto decurrere caelo,
<mani. astr. 5.10>	Cum semel aetherios iussus conscendere currus
<mani. astr. 5.11>	Summum contigerim sua per fastigia culmen.
<mani. astr. 5.12>	Hinc uocat Orion, magni pars maxima caeli,
<mani. astr. 5.13>	Et ratis heroum, quae nunc quoque nauigat astris,
<mani. astr. 5.14>	Fluminaque errantis late sinuantia flexus
<mani. astr. 5.15>	Et biferum Cetos squamis atque ore tremendo
<mani. astr. 5.16>	Hesperidumque uigil custos et diuitis auri
<mani. astr. 5.17>	Et Canis in totum portans incendia mundum
<mani. astr. 5.18>	Araque diuorum, cui uotum soluit Olympus;
<mani. astr. 5.19>	Illinc per geminas Anguis qui labitur Arctos
<mani. astr. 5.20>	Heniochusque memor currus plaustrique Bootes
<mani. astr. 5.21>	Atque Ariadnaeae caelestia dona Coronae,
<mani. astr. 5.22>	Victor et inuisae Perseus cum falce Medusae
<mani. astr. 5.23>	Andromedanque necans genitor cum coniuge Cepheus,
<mani. astr. 5.24>	Quaque uolat stellatus Equus celerique Sagittae
<mani. astr. 5.25>	Delphinus certans et Iuppiter alite tectus,
<mani. astr. 5.26>	Ceteraque in toto passim labentia caelo.
<mani. astr. 5.27>	Quae mihi per proprias uires sunt cuncta canenda
<mani. astr. 5.28>	Quid ualeant ortu, quid cum merguntur in undas,
<mani. astr. 5.29>	Et quota de bis sex astris pars quaeque reducat.
<mani. astr. 5.30>	[Ab stellis proprias uires et tempora rerum
<mani. astr. 5.31>	Constituit magni quondam fabricator Olympi.]
<mani. astr. 5.32>	Vir gregis et ponti uictor, cui parte relicta
<mani. astr. 5.33>	Nomen onusque dedit nec pelle immunis ab ipsa,
<mani. astr. 5.34>	Colchidos et magicas artes qui uisere Iolcon
<mani. astr. 5.35>	Medeae iussit mouitque uenena per orbem,
<mani. astr. 5.36>	Nunc quoque uicinam puppim, ceu nauiget, Argo
<mani. astr. 5.37>	A dextri lateris ducit regione per astra.
<mani. astr. 5.38>	Sed tum prima suos puppis consurgit in ignes,
<mani. astr. 5.39>	Quattuor in partes cum Corniger extulit ora.
<mani. astr. 5.40>	Illa quisquis erit terris oriente creatus,
<mani. astr. 5.41>	Rector erit puppis clauoque immobilis haerens
<mani. astr. 5.42>	Mutabit pelago terras uentisque sequetur
<mani. astr. 5.43>	Fortunam totumque uolet transnare profundum
<mani. astr. 5.44>	Classibus atque alios menses aliumque uidere
<mani. astr. 5.45>	Phasin et in cautes Tiphyn superare trementem.
<mani. astr. 5.46>	Tolle istos ortus hominum sub sidere tali,
<mani. astr. 5.47>	Sustuleris bellum Troiae classemque solutam
<mani. astr. 5.48>	Sanguine et appulsam terris; non inuehet undis
<mani. astr. 5.49>	Persida nec pelagus Xerxes facietque tegetque;
<mani. astr. 5.50>	Versa Syracusis Salamis non merget Athenas,
<mani. astr. 5.51>	Punica nec toto fluitabunt aequore rostra
<mani. astr. 5.52>	Actiacosque sinus inter suspensus utrimque
<mani. astr. 5.53>	Orbis et in ponto caeli fortuna natabit.
<mani. astr. 5.54>	His ducibus caeco ducuntur in aequore classes
<mani. astr. 5.55>	Et coit ipsa sibi tellus totusque per usus
<mani. astr. 5.56>	Diuersos rerum uentis arcessitur orbis.
<mani. astr. 5.57>	Sed decima lateris surgens de parte sinistri
<mani. astr. 5.58>	Maximus Orion magnumque amplexus Olympum,
<mani. astr. 5.59>	Quo fulgente super terras caelumque trahente
<mani. astr. 5.60>	Ementita diem nigras nox contrahit alas,
<mani. astr. 5.61>	Sollertis animos, uelocia corpora finget
<mani. astr. 5.62>	Atque agilem officio mentem curasque per omnis
<mani. astr. 5.63>	Indelassato properantia corda uigore.
<mani. astr. 5.64>	Instar erit populi totaque habitabit in urbe
<mani. astr. 5.65>	Limina peruolitans unumque per omnia uerbum
<mani. astr. 5.66>	Mane salutandi portans communis amicus.
<mani. astr. 5.67>	Sed, cum se terris Aries ter quinque peractis
<mani. astr. 5.68>	Partibus extollit, primum iuga tollit ab undis
<mani. astr. 5.69>	Heniochus cliuoque rotas conuellit ab imo,
<mani. astr. 5.70>	Qua gelidus Boreas aquilonibus instat acutis.
<mani. astr. 5.71>	Ille dabit proprium studium caeloque retentas
<mani. astr. 5.72>	Quas prius in terris agitator amauerat artes:
<mani. astr. 5.73>	Stare leui curru moderantem quattuor ora
<mani. astr. 5.74>	Spumigeris frenata lupis et flectere equorum
<mani. astr. 5.75>	Praeualidas uires ac torto stringere gyro;
<mani. astr. 5.76>	At, cum laxato fugerunt cardine claustra,
<mani. astr. 5.77>	Exagitare feros pronumque anteire uolantis
<mani. astr. 5.78>	Vixque rotis leuibus summum contingere campum
<mani. astr. 5.79>	Vincentem pedibus uentos, uel prima tenentem
<mani. astr. 5.80>	Agmina in obliquum cursus agitare malignos
<mani. astr. 5.81>	Obstantemque mora totum praecludere circum,
<mani. astr. 5.82>	Vel medium turbae nunc dextros ire per orbes
<mani. astr. 5.83>	Fidentem campo, nunc meta currere acuta
<mani. astr. 5.84>	Spemque sub extremo dubiam suspendere casu.
<mani. astr. 5.85>	Nec non alterno desultor sidere dorso
<mani. astr. 5.86>	Quadrupedum et stabilis poterit defigere plantas,
<mani. astr. 5.87>	Per quos labens et ludet per terga uolantum;
<mani. astr. 5.88>	Aut solo uectatus equo nunc arma mouebit,
<mani. astr. 5.89>	Nunc leget in longo per cursum praemia circo.
<mani. astr. 5.90>	Quidquid de tali studio formatur habebit.
<mani. astr. 5.91>	Hinc mihi Salmoneus, qui caelum imitatus in urbe,
<mani. astr. 5.92>	Pontibus impositis missisque per aera quadrigis
<mani. astr. 5.93>	Expressisse sonum mundi sibi uisus et ipsum
<mani. astr. 5.94>	Admouisse Iouem terris, dum fulmina fingit
<mani. astr. 5.95>	Sensit, et immissos ignes super ipse secutus
<mani. astr. 5.96>	Morte Iouem didicit, generatus possit haberi.
<mani. astr. 5.97>	Hoc genitum credas de sidere Bellerophonten
<mani. astr. 5.98>	Imposuisse uiam mundo per signa uolantem,
<mani. astr. 5.99>	Cui caelum campus fuerat, terraeque fretumque
<mani. astr. 5.100>	Sub pedibus, non ulla tulit uestigia cursus.
<mani. astr. 5.101>	His erit Heniochi surgens tibi forma notanda.
<mani. astr. 5.102>	Cumque decem partes Aries duplicauerit ortus,
<mani. astr. 5.103>	Incipient Haedi tremulum producere mentum
<mani. astr. 5.104>	Hirtaque tum demum terris promittere terga
<mani. astr. 5.105>	Qua dexter Boreas spirat. ne crede seuerae
<mani. astr. 5.106>	Frontis opus signi, strictosque incude Catones
<mani. astr. 5.107>	Abruptumque pari Torquatum et Horatia facta.
<mani. astr. 5.108>	Maius onus signo est, Haedis nec tanta petulcis
<mani. astr. 5.109>	Conueniunt: leuibus gaudent lasciuaque signant
<mani. astr. 5.110>	Pectora; et in lusus agiles agilemque uigorem
<mani. astr. 5.111>	Desudant; uario ducunt in amore iuuentam;
<mani. astr. 5.112>	In uulnus numquam uirtus sed saepe libido
<mani. astr. 5.113>	Impellit, turpisque emitur uel morte uoluptas;
<mani. astr. 5.114>	Et minimum cecidisse malum est, quia crimine uictus.
<mani. astr. 5.115>	Nec non et cultus pecorum nascentibus addunt
<mani. astr. 5.116>	Pastoremque suum generant, cui fistula collo
<mani. astr. 5.117>	Haereat et uoces alterna per oscula ducat.
<mani. astr. 5.118>	Sed, cum bis denas augebit septima partes
<mani. astr. 5.119>	Lanigeri, surgent Hyades. quo tempore natis
<mani. astr. 5.120>	Nulla quies placet, in nullo sunt otia fructu,
<mani. astr. 5.121>	Sed populum turbamque petunt rerumque tumultus.
<mani. astr. 5.122>	Seditio clamorque iuuat, Gracchosque tenentis
<mani. astr. 5.123>	Rostra uolunt Montemque Sacrum rarosque Quirites;
<mani. astr. 5.124>	Pacis bella probant curaeque alimenta ministrant.
<mani. astr. 5.125>	Immundosque greges agitant per sordida cura,
<mani. astr. 5.126>	Et fidum Laertiadae genuere syboten.
<mani. astr. 5.127>	Hos generant Hyades mores surgentibus astris.
<mani. astr. 5.128>	Vltima Lanigeri cum pars excluditur orbi,
<mani. astr. 5.129>	Quae totum ostendit terris atque eruit undis,
<mani. astr. 5.130>	Olenie seruans praegressos tollitur Haedos
<mani. astr. 5.131>	Egelido stellata polo, qua dextera pars est,
<mani. astr. 5.132>	Officio magni mater Iouis. illa Tonanti
<mani. astr. 5.133>	Fida alimenta dedit pectusque impleuit hiantis
<mani. astr. 5.134>	Lacte suo, dedit et dignas ad fulmina uires.
<mani. astr. 5.135>	Hinc fidae mentes tremebundaque corda creantur
<mani. astr. 5.136>	Suspensa ad strepitus leuibusque obnoxia causis.
<mani. astr. 5.137>	His etiam ingenita est uisendi ignota cupido,
<mani. astr. 5.138>	Vt noua pernices quaerunt arbusta capellae,
<mani. astr. 5.139>	Semper et ulterius pascentes tendere gaudent.
<mani. astr. 5.140>	Taurus, in auersos praeceps cum pellitur ortus,
<mani. astr. 5.141>	Sexta parte sui certantis luce sorores
<mani. astr. 5.142>	Pleiadas ducit. quibus aspirantibus almam
<mani. astr. 5.143>	In lucem eduntur Bacchi Venerisque sequaces
<mani. astr. 5.144>	Perque dapes mensasque super petulantia corda
<mani. astr. 5.145>	Et sale mordaci dulcis quaerentia risus.
<mani. astr. 5.146>	Illis cura sui cultus frontisque decorae
<mani. astr. 5.147>	Semper erit: tortos in fluctum ponere crines
<mani. astr. 5.148>	Aut uinclis reuocare comas et uertice denso
<mani. astr. 5.149>	Fingere et appositis caput emutare capillis
<mani. astr. 5.150>	Pumicibusque cauis horrentia membra polire
<mani. astr. 5.151>	Atque odisse uirum teretisque optare lacertos.
<mani. astr. 5.152>	Femineae uestes, nec in usum tegmina plantis
<mani. astr. 5.153>	Sed speciem, fictique placent ad mollia gressus.
<mani. astr. 5.154>	Naturae pudet, atque habitat sub pectore caeco
<mani. astr. 5.155>	Ambitio, et morbum uirtutis nomine iactant.
<mani. astr. 5.156>	Semper amare parum est: cupient et amare uideri.
<mani. astr. 5.157>	Iam uero Geminis fraterna ferentibus astra
<mani. astr. 5.158>	In caelum summoque natantibus aequore ponti
<mani. astr. 5.159>	Septima pars Leporem tollit. quo sidere natis
<mani. astr. 5.160>	Vix alas natura negat uolucrisque meatus:
<mani. astr. 5.161>	Tantus erit per membra uigor referentia uentos.
<mani. astr. 5.162>	Ille prius uictor stadio quam missus abibit;
<mani. astr. 5.163>	Ille cito motu rigidos eludere caestus,
<mani. astr. 5.164>	Nunc exire leuis missas, nunc mittere palmas,
<mani. astr. 5.165>	Ille pilam celeri fugientem reddere planta
<mani. astr. 5.166>	Et pedibus pensare manus et ludere saltu
<mani. astr. 5.167>	Mobilibusque citos ictus glomerare lacertis,
<mani. astr. 5.168>	Ille potens turba perfundere membra pilarum
<mani. astr. 5.169>	Per totumque uagas corpus disponere palmas,
<mani. astr. 5.170>	Vt teneat tantos orbes sibique ipse reludat
<mani. astr. 5.171>	Et uelut edoctos iubeat uolitare per ipsum.
<mani. astr. 5.172>	Inuigilat somnis, curas industria uincit,
<mani. astr. 5.173>	Otia per uarios exercet dulcia lusus.
<mani. astr. 5.174>	Nunc Cancro uicina canam, cui parte sinistra
<mani. astr. 5.175>	Consurgunt Iugulae. quibus aspirantibus orti
<mani. astr. 5.176>	Te, Meleagre, colunt flammis absentibus ustum
<mani. astr. 5.177>	Reddentemque tuae per mortem munera matri,
<mani. astr. 5.178>	Cuius et ante necem paulatim uita sepulta est,
<mani. astr. 5.179>	Atque Atalantaeos conatum ferre labores,
<mani. astr. 5.180>	Et Calydonea bellantem rupe puellam
<mani. astr. 5.181>	Vincentemque feram et, quam potuisse uidere
<mani. astr. 5.182>	Virgine maius erat, sternentem uulnere primo.
<mani. astr. 5.183>	Quaque arte Actaeon siluis metuendus, et ante
<mani. astr. 5.184>	Quam canibus noua praeda fuit, ducuntur et ipsi,
<mani. astr. 5.185>	Retibus et claudunt campos, formidine montes.
<mani. astr. 5.186>	Mendacisque parant foueas laqueosque tenacis
<mani. astr. 5.187>	Currentisque feras pedicarum compede nectunt
<mani. astr. 5.188>	Aut canibus ferroue necant praedasque reportant.
<mani. astr. 5.189>	Sunt quibus in ponto studium est cepisse ferarum
<mani. astr. 5.190>	Diuersas facies et caeco missa profundo
<mani. astr. 5.191>	Sternere litoreis monstrorum corpora harenis
<mani. astr. 5.192>	Horrendumque fretis in bella lacessere pontum
<mani. astr. 5.193>	Et colare uagos inductis retibus amnes
<mani. astr. 5.194>	Ac per nulla sequi dubias uestigia praedas,
<mani. astr. 5.195>	Luxuriae quia terra parum, fastidit et orbem
<mani. astr. 5.196>	Venter, et ipse gulam Nereus ex aequore pascit.
<mani. astr. 5.197>	At Procyon oriens, cum iam uicesima Cancro
<mani. astr. 5.198>	Septimaque ex undis pars sese emergit in astra,
<mani. astr. 5.199>	Venatus non ille quidem uerum arma creatis
<mani. astr. 5.200>	Venandi tribuit. catulos nutrire sagacis
<mani. astr. 5.201>	Et genus a proauis, mores numerare per urbes,
<mani. astr. 5.202>	Retiaque et ualida uenabula cuspide fixa
<mani. astr. 5.203>	Lentaque contritis formare hastilia nodis,
<mani. astr. 5.204>	Et quaecumque solet uenandi poscere cura
<mani. astr. 5.205>	In proprios fabricare dabit uenalia quaestus.
<mani. astr. 5.206>	Cum uero in uastos surget Nemeaeus hiatus,
<mani. astr. 5.207>	Exoriturque Canis latratque Canicula flammas
<mani. astr. 5.208>	Et rapit igne suo geminatque incendia solis.
<mani. astr. 5.209>	Qua subdente facem terris radiosque mouente
<mani. astr. 5.210>	Dimicat in cineres orbis fatumque supremum
<mani. astr. 5.211>	Sortitur, languetque suis Neptunus in undis,
<mani. astr. 5.212>	Et uiridis nemori sanguis decedit et herbis.
<mani. astr. 5.213>	Cuncta peregrinos orbes animalia quaerunt
<mani. astr. 5.214>	Atque eget alterius mundus; natura suismet
<mani. astr. 5.215>	Aegrotat morbis nimios obsessa per aestus
<mani. astr. 5.216>	Inque rogo uiuit: tantus per sidera feruor
<mani. astr. 5.217>	Funditur acque uno ceu sunt in limite cuncta.
<mani. astr. 5.218>	Haec ubi se ponto per primas extulit oras,
<mani. astr. 5.219>	Nascentem quam nec pelagi restinxerit unda,
<mani. astr. 5.220>	Effrenos animos uiolentaque pectora finget
<mani. astr. 5.221>	Irarumque dabit fluctus odiumque metumque
<mani. astr. 5.222>	Totius uulgi. praecurrunt uerba loquentis,
<mani. astr. 5.223>	Ante os est animus nec magnis concita causis
<mani. astr. 5.224>	Corda micant et lingua rabit latratque loquendo,
<mani. astr. 5.225>	Morsibus et crebris dentes in uoce relinquit.
<mani. astr. 5.226>	Ardescit uitio uitium, uiresque ministrat
<mani. astr. 5.227>	Bacchus et in flammam saeuas exsuscitat iris.
<mani. astr. 5.228>	Nec siluas rupesque timent uastosque leones
<mani. astr. 5.229>	Aut spumantis apri dentes atque arma ferarum,
<mani. astr. 5.230>	Ecfunduntque suas concesso in corpore flammas.
<mani. astr. 5.231>	Ne talis mirere artes sub sidere tali,
<mani. astr. 5.232>	Cernis ut ipsum etiam sidus uenetur in astris;
<mani. astr. 5.233>	Praegressum quaerit Leporem comprendere curse.
<mani. astr. 5.234>	Vltima pars magni cum tollitur orta Leonis,
<mani. astr. 5.235>	Crater auratis surgit caelatus ab astris.
<mani. astr. 5.236>	Inde trahit quicumque genus moresque, sequetur
<mani. astr. 5.237>	Inriguos ruris campos amnesque lacusque,
<mani. astr. 5.238>	Et te, Bacche, tuas nubentem iunget ad ulmos,
<mani. astr. 5.239>	Disponetue iugis imitatus fronde choreas,
<mani. astr. 5.240>	Robore uel proprio fidentem in bracchia ducet
<mani. astr. 5.241>	Teque tibi credet semperque, ut matre resectum,
<mani. astr. 5.242>	Adiunget calamis, segetemque interseret uuis,
<mani. astr. 5.243>	Quaeque alia innumeri cultus est forma per orbem
<mani. astr. 5.244>	Pro regione colet. nec parce uina recepta
<mani. astr. 5.245>	Hauriet, emessis et frugibus ipse fruetur
<mani. astr. 5.246>	Gaudebitque mero mergetque in pocula mentem.
<mani. astr. 5.247>	Nec solum terrae spem credet in annua uota:
<mani. astr. 5.248>	Annonae quoque uectigal mercesque sequetur
<mani. astr. 5.249>	Praecipue quas umor alit nec deserit unda.
<mani. astr. 5.250>	Talis effinget Crater umoris amator.
<mani. astr. 5.251>	Iam subit Erigone. quae cum tibi quinque feretur
<mani. astr. 5.252>	Partibus ereptis ponto, tollentur ab undis
<mani. astr. 5.253>	Clara Ariadnaeae quondam monumenta Coronae
<mani. astr. 5.254>	Et mollis tribuent artes. hinc dona puellae
<mani. astr. 5.255>	Namque nitent, illinc oriens est ipsa puella.
<mani. astr. 5.256>	Ille colet nitidis gemmantem floribus hortum,
<mani. astr. 5.257>	Pallentis uiolas et purpureos hyacinthos
<mani. astr. 5.258>	Liliaque et Tyrias imitata papauera luces
<mani. astr. 5.259>	Vernantisque rosae rubicundo sanguine florem.
<mani. astr. 5.260>	Caeruleum foliis uiridemue in germine collem
<mani. astr. 5.261>	Conseret et ueris depinget prata figuris,
<mani. astr. 5.262>	Aut uarios nectet flores sertisque locabit
<mani. astr. 5.263>	Ecfingetque suum sidus; quin mutua pressos
<mani. astr. 5.264>	Incoquet atque Arabum siluis mulcebit odores
<mani. astr. 5.265>	Et medios unguenta dabit referentia flatus,
<mani. astr. 5.266>	Vt sit adulterio sucorum gratia maior.
<mani. astr. 5.267>	Munditiae <cordi> cultusque artesque decorae
<mani. astr. 5.268>	Et lenocinium uitae praesensque uoluptas.
<mani. astr. 5.269>	Virginis hoc anni poscunt floresque Coronae.
<mani. astr. 5.270>	At, cum per decimam consurgens horrida partem
<mani. astr. 5.271>	Spica feret prae se uallantis corpus aristas,
<mani. astr. 5.272>	Aruorum ingenerat studium rurisque colendi
<mani. astr. 5.273>	Seminaque in faenus sulcatis credere terris
<mani. astr. 5.274>	Vsuramque sequi maiorem sorte receptis
<mani. astr. 5.275>	Frugibus innumeris atque horrea quaerere messi
<mani. astr. 5.276>	(Quod solum decuit mortalis nosse metallum:
<mani. astr. 5.277>	Nulla fames, non ulla forent ieiunia terris;
<mani. astr. 5.278>	Diues erat census saturatis gentibus orbis)
<mani. astr. 5.279>	Et, si forte labor uires tardauerit, artes
<mani. astr. 5.280>	Quis sine nulla Ceres, non ullus seminis uses,
<mani. astr. 5.281>	Subdere fracturo silici frumenta superque
<mani. astr. 5.282>	Ducere pendentis orbes et mergere farra
<mani. astr. 5.283>	Ac torrere focis hominumque alimenta parare
<mani. astr. 5.284>	Atque unum genus in multas uariare figuras.
<mani. astr. 5.285>	Et, quia dispositis habitatur spica per artem
<mani. astr. 5.286>	Frugibus, ac structo similis componitur ordo,
<mani. astr. 5.287>	Seminibusque suis cellas atque horrea praebet,
<mani. astr. 5.288>	Sculpentem faciet sanctis laquearia templis
<mani. astr. 5.289>	Condentemque nouum caelum per tecta Tonantis.
<mani. astr. 5.290>	Haec fuerat quondam diuis concessa figura,
<mani. astr. 5.291>	Nunc iam luxuriae pars est: triclinia templis
<mani. astr. 5.292>	Concertant, tectique auro iam uescimur auro.
<mani. astr. 5.293>	Sed parte octaua surgentem cerne Sagittam
<mani. astr. 5.294>	Chelarum. dabit et iaculum torquere lacertis,
<mani. astr. 5.295>	Et calamum neruis, glaebas et mittere uirgis,
<mani. astr. 5.296>	Pendentemque suo uolucrem deprendere caelo,
<mani. astr. 5.297>	Cuspide uel triplici securum figere piscem.
<mani. astr. 5.298>	Quod potius dederim Teucro sidusue genusue,
<mani. astr. 5.299>	Teue, Philoctete, cui malim credere parti?
<mani. astr. 5.300>	Hectoris ille faces arcu telumque fugauit,
<mani. astr. 5.301>	Mittebat saeuos ignes qui mille carinis.
<mani. astr. 5.302>	Hic sortem pharetra Troiae bellique gerebat,
<mani. astr. 5.303>	Maior et armatis hostis subsederat exul.
<mani. astr. 5.304>	Quin etiam ille pater tali de sidere cretus
<mani. astr. 5.305>	Esse potest, qui serpentem super ora cubantem
<mani. astr. 5.306>	Infelix nati somnumque animamque bibentem
<mani. astr. 5.307>	Sustinuit misso petere ac prosternere telo.
<mani. astr. 5.308>	Ars erat esse patrem; uicit natura periclum
<mani. astr. 5.309>	Et pariter iuuenem somnoque ac morte leuauit
<mani. astr. 5.310>	Tunc iterum natum et fato per somnia raptum.
<mani. astr. 5.311>	At, cum secretis improuidus Haedus in astris
<mani. astr. 5.312>	Erranti similis fratrum uestigia quaerit
<mani. astr. 5.313>	Postque gregem longo producitur interuallo,
<mani. astr. 5.314>	Sollertis animos agitataque pectora in usus
<mani. astr. 5.315>	Ecfingit uarios nec deficientia curis
<mani. astr. 5.316>	Nec contenta domo. populi sunt illa ministra
<mani. astr. 5.317>	Perque magistratus et publica iura feruntur.
<mani. astr. 5.318>	Non illo coram digitos quaesiuerit hasta,
<mani. astr. 5.319>	Defueritque bonis sector, poenamque lucretur
<mani. astr. 5.320>	Noxius et patriam fraudarit debitor aeris.
<mani. astr. 5.321>	Cognitor est urbis. nec non lasciuit amores
<mani. astr. 5.322>	In uarios ponitque forum suadente Lyaeo,
<mani. astr. 5.323>	Mobilis in saltus et scaenae mollior arte.
<mani. astr. 5.324>	Nunc surgente Lyra testudinis enatat undis
<mani. astr. 5.325>	Forma per heredem tantum post fata canentis,
<mani. astr. 5.326>	Qua quondam somnumque feris Oeagrius Orpheus
<mani. astr. 5.327>	Et sensus scopulis et siluis addidit aures
<mani. astr. 5.328>	Et Diti lacrimas et morti denique finem.
<mani. astr. 5.329>	Hinc uenient uocis dotes chordaeque sonantis
<mani. astr. 5.330>	Garrulaque <in> modulos diuersa tibia forma
<mani. astr. 5.331>	Et quodcumque manu loquitur flatuque mouetur.
<mani. astr. 5.332>	Ille dabit cantus inter conuiuia dulcis
<mani. astr. 5.333>	Mulcebitque sono Bacchum noctemque tenebit.
<mani. astr. 5.334>	Quin etiam curas inter secreta mouebit
<mani. astr. 5.335>	Carmina furtiuo modulatus murmure uocem,
<mani. astr. 5.336>	Solus et ipse suas semper cantabit ad aures,
<mani. astr. 5.337>	Sic dictante Lyra, cum pars uicesima sexta
<mani. astr. 5.338>	Chelarum surget, quae cornua ducet ad astra.
<mani. astr. 5.339>	Quid regione Nepae uix partes octo trahentis
<mani. astr. 5.340>	Ara ferens turis stellis imitantibus ignem,
<mani. astr. 5.341>	In qua deuoti quondam cecidere Gigantes,
<mani. astr. 5.342>	Nec prius armauit uiolento fulmine dextram
<mani. astr. 5.343>	Iuppiter, ante deos quam constitit ipse sacerdos?
<mani. astr. 5.344>	Quos potius fingent ortus quam templa colentis
<mani. astr. 5.345>	Atque auctoratos in tertia iura ministros,
<mani. astr. 5.346>	Diuorumque sacra uenerantis numina uoce,
<mani. astr. 5.347>	Paene deos et qui possint uentura uidere?
<mani. astr. 5.348>	Quattuor adpositis Centaurus partibus effert
<mani. astr. 5.349>	Sidera et ex ipso mores nascentibus addit.
<mani. astr. 5.350>	Aut stimulis aget ante boues mixtasque iugabit
<mani. astr. 5.351>	Semine quadrupedes aut curru celsior ibit
<mani. astr. 5.352>	Aut onerabit equos armis aut ducet in arma.
<mani. astr. 5.353>	Ille tenet medicas artes ad membra ferarum
<mani. astr. 5.354>	Et non auditos mutarum tollere morbos.
<mani. astr. 5.355>	Hoc est artis opus, non exspectare gementis
<mani. astr. 5.356>	Et sibi non aegrum iamdudum credere corpus.
<mani. astr. 5.357>	Hunc subit Arcitenens, cuius pars quinta nitentem
<mani. astr. 5.358>	Arcturum ostendit ponto. quo tempore natis
<mani. astr. 5.359>	Fortuna ipsa suos audet committere census,
<mani. astr. 5.360>	Regalis ut opes et sancta aeraria seruent
<mani. astr. 5.361>	Regnantes sub rege suo rerumque ministri,
<mani. astr. 5.362>	Tutelamque gerant populi, domibusue regendis
<mani. astr. 5.363>	Praepositi curas alieno limine claudant.
<mani. astr. 5.364>	Arcitenens cum se totum produxerit undis,
<mani. astr. 5.365>	Ter decima sub parte feri formantibus astris
<mani. astr. 5.366>	Plumeus in caelum nitidis Olor euolat alis.
<mani. astr. 5.367>	Quo surgente trahens lucem matremque relinquens
<mani. astr. 5.368>	Ipse quoque aerios populos caeloque dicatum
<mani. astr. 5.369>	Alituum genus in studium censusque uocabit.
<mani. astr. 5.370>	Mille fluent artes: aut bellum indicere mundo
<mani. astr. 5.371>	Et medios inter uolucrem prensare meatus,
<mani. astr. 5.372>	Aut nidis damnare suis, ramoue sedentem
<mani. astr. 5.373>	Pascentemue super surgentia ducere lina.
<mani. astr. 5.374>	Atque haec in luxum. iam uentri longius itur
<mani. astr. 5.375>	Quam modo militiae: Numidarum pascimur oris
<mani. astr. 5.376>	Phasidos et lucis; arcessitur inde macellum
<mani. astr. 5.377>	Vnde aurata nouo conuecta est aequore pellis.
<mani. astr. 5.378>	Quin etiam linguas hominum sensusque docebit
<mani. astr. 5.379>	Aerias uolucres nouaque in commercia ducet
<mani. astr. 5.380>	Verbaque praecipiet naturae lege negata.
<mani. astr. 5.381>	Ipse deum Cycnus condit uocemque sub illo
<mani. astr. 5.382>	Non totus uolucer, secumque immurmurat intus.
<mani. astr. 5.383>	Nec te praetereant clausas qui culmine summo
<mani. astr. 5.384>	Pascere aues Veneris gaudent et reddere caelo
<mani. astr. 5.385>	Aut certis reuocare notis, totamue per urbem
<mani. astr. 5.386>	Qui gestant caueis uolucres ad iussa paratas,
<mani. astr. 5.387>	Quorum omnis paruo consistit passere census.
<mani. astr. 5.388>	Has erit et similis tribuens Olor aureus artes.
<mani. astr. 5.389>	Anguitenens magno circumdatus orbe dracontis,
<mani. astr. 5.390>	Cum uenit in regione tuae, Capricorne, figurae,
<mani. astr. 5.391>	Non inimica facit serpentum membra creatis.
<mani. astr. 5.392>	Accipient sinibusque suis peploque fluentis
<mani. astr. 5.393>	Osculaque horrendis iungent impune uenenis.
<mani. astr. 5.394>	At, cum se patrio producens aequore Piscis
<mani. astr. 5.395>	In caelumque ferens alienis finibus ibit,
<mani. astr. 5.396>	Quisquis erit tali capiens sub tempore uitam,
<mani. astr. 5.397>	Litoribus ripisue suos circumferet annos,
<mani. astr. 5.398>	Pendentem et caeco captabit in aequore piscem,
<mani. astr. 5.399>	Cumque suis domibus concha ualloque latentis
<mani. astr. 5.400>	Protrahet immersus. nihil est audere relictum:
<mani. astr. 5.401>	Quaestus naufragio petitur corpusque profundo
<mani. astr. 5.402>	Immissum pariter quam praeda exquiritur ipsa.
<mani. astr. 5.403>	Nec semper tanti merces est parua laboris:
<mani. astr. 5.404>	Censibus aequantur conchae lapidumque nitori;
<mani. astr. 5.405>	Sic, numquam locuples, oneratur terra profundo.
<mani. astr. 5.406>	Tali sorte suas artes per litora tractat,
<mani. astr. 5.407>	Aut emit externos pretio mutatque labores
<mani. astr. 5.408>	Institor aequoreae uaria sub imagine mercis.
<mani. astr. 5.409>	Cumque Fidis magno succedunt sidera mundo
<mani. astr. 5.410>	Quaesitor scelerum ueniet uindexque reorum,
<mani. astr. 5.411>	Qui commissa suis rimabitur argumentis
<mani. astr. 5.412>	In lucemque trahet tacita latitantia fraude.
<mani. astr. 5.413>	Hinc etiam immitis tortor poenaeque minister
<mani. astr. 5.414>	Et quisquis ueroue fauet culpamue perodit
<mani. astr. 5.415>	Proditur atque alto qui iurgia pectore tollat.
<mani. astr. 5.416>	Caeruleus ponto cum se Delphinus in astra
<mani. astr. 5.417>	Erigit et squamam stellis imitantibus exit,
<mani. astr. 5.418>	Ambiguus terrae partus pelagique creatur.
<mani. astr. 5.419>	Nam, uelut ipse citis perlabitur aequora pinnis
<mani. astr. 5.420>	Nunc summum scindens pelagus nunc alta profundi
<mani. astr. 5.421>	Et sinibus uires sumit fluctumque figurat,
<mani. astr. 5.422>	Sic, uenit ex illo quisquis, uolitabit in undis.
<mani. astr. 5.423>	Nunc alterna ferens in lentos bracchia tactus
<mani. astr. 5.424>	Et plausa resonabit aqua, nunc aequore mersas
<mani. astr. 5.425>	Diducet palmas furtiue remus in ipso,
<mani. astr. 5.426>	Nunc in aquas rectus ueniet passumque notabit
<mani. astr. 5.427>	Et uada mentitus reddet super aequora campum;
<mani. astr. 5.428>	Aut immota ferens in tergus membra latusque
<mani. astr. 5.429>	Non onerabit aquas summisque accumbet in undis
<mani. astr. 5.430>	Pendebitque super: tutum sine remige uotum est.
<mani. astr. 5.431>	Illis in ponto iucundum est quaerere pontum,
<mani. astr. 5.432>	Corporaque immergunt undis ipsumque sub antris
<mani. astr. 5.433>	Nerea et aequoreas conantur uisere Nymphas,
<mani. astr. 5.434>	Exportantque maris praedas et rapta profondo
<mani. astr. 5.435>	Naufragia atque imas auidi scrutantur harenas.
<mani. astr. 5.436>	Par ex diuerso studium sociatur utrumque
<mani. astr. 5.437>	In genus atque uno digestum semine surgit.
<mani. astr. 5.438>	Adnumeres etiam illa licet cognata per artem
<mani. astr. 5.439>	Corpora, quae ualido saliunt excussa petauro
<mani. astr. 5.440>	Alternosque cient motus, delatus et ille
<mani. astr. 5.441>	Hunc iacit atque huius casu suspenditur ille,
<mani. astr. 5.442>	Membraue per flammas orbesque emissa flagrantis
<mani. astr. 5.443>	Molliter ut liquidis per humum ponuntur in undis,
<mani. astr. 5.444>	Delphinumque suo per inane imitantia motu
<mani. astr. 5.445>	Et uiduata uolant pinnis et in aere ludunt.
<mani. astr. 5.446>	At, si deficient artes, remanebit in illis
<mani. astr. 5.447>	Materies tamen apta; dabit natura uigorem
<mani. astr. 5.448>	Atque alacris cursus campoque uolantia membra.
<mani. astr. 5.449>	Sed regione means Cepheus umentis Aquari
<mani. astr. 5.450>	Non dabit in lusum mores. facit ora seuerae
<mani. astr. 5.451>	Frontis <is> ac uultus componit pondere mentis.
<mani. astr. 5.452>	Pascentur curis ueterumque exempla reuoluent
<mani. astr. 5.453>	Semper et antiqui laudabunt uerba Catonis.
<mani. astr. 5.454>	Tutorisue supercilium patruiue rigorem
<mani. astr. 5.455>	Componet teneros etiam qui nutriat annos,
<mani. astr. 5.456>	Et dominum dominus praetextae lege sequatur,
<mani. astr. 5.457>	Quodque agat id credat, stupefactus imagine iuris.
<mani. astr. 5.458>	Quin etiam tragico praestabunt uerba coturno,
<mani. astr. 5.459>	Cuius erit, quamquam in chartis, stilus ipse cruentus;
<mani. astr. 5.460>	Nec minus hac scelerum facie rerumque tumultu
<mani. astr. 5.461>	Gaudebunt: fratris luxum memorare, sepulcra
<mani. astr. 5.462>	Ructantemque patrem natos solemque reuersum
<mani. astr. 5.463>	Et caecum sine sole diem; Thebana iuuabit
<mani. astr. 5.464>	Dicere bella uteri mixtumque in fratre parentem,
<mani. astr. 5.465>	Quin et Medeae natos fratremque patremque,
<mani. astr. 5.466>	Hinc uestis, flammas illinc per munera missas
<mani. astr. 5.467>	Aeriamque fugam natosque ex ignibus annos.
<mani. astr. 5.468>	Mille alias rerum species in carmina ducent;
<mani. astr. 5.469>	Forsitan ipse etiam Cepheus referetur in actus.
<mani. astr. 5.470>	Et, siquis studio scribendi mitior ibit,
<mani. astr. 5.471>	Comica componet laetis spectacula ludis,
<mani. astr. 5.472>	Ardentis iuuenes raptasque in amore puellas
<mani. astr. 5.473>	Elusosque senes agilisque per omnia seruos,
<mani. astr. 5.474>	Quis in cuncta suam produxit saecula uitam
<mani. astr. 5.475>	Doctior urbe sua linguae sub flore Menander,
<mani. astr. 5.476>	Qui uitae ostendit uitam chartisque sacrauit.
<mani. astr. 5.477>	Et, si tanta operum uires commenta negarint,
<mani. astr. 5.478>	Aeternis tamen aptus erit nunc uoce poetis
<mani. astr. 5.479>	Nunc tacito gestu referetque affectibus ora,
<mani. astr. 5.480>	Et sua dicendo faciet, solusque per omnis
<mani. astr. 5.481>	Ibit personas et turbam reddet in uno,
<mani. astr. 5.482>	Aut magnos heroas aget scaenisque togatos;
<mani. astr. 5.483>	Omnis fortunae uultum per membra reducet,
<mani. astr. 5.484>	Aequabitque choros gestu cogetque uidere
<mani. astr. 5.485>	Praesentem Troiam Priamumque ante ora cadentem.
<mani. astr. 5.486>	Nunc Aquilae sidus referam, quae parte sinistra
<mani. astr. 5.487>	Rorantis iuuenis, quem terris sustulit ipsa,
<mani. astr. 5.488>	Fertur et extentis praedam circumuolat alis.
<mani. astr. 5.489>	Fulmina missa refert et caelo militat ales
<mani. astr. 5.490>	Bis sextamque notat partem fluuialis Aquari.
<mani. astr. 5.491>	Illius in terris orientis tempore natus
<mani. astr. 5.492>	Ad spolia et partas surget uel caede rapinas
<mani. astr. 5.494>	Nec pacem a bello, ciuem discernet ab hoste,
<mani. astr. 5.493>	Cumque hominum derit strages, dabit ille ferarum.
<mani. astr. 5.495>	Ipse sibi lex est, et qua fert cumque uoluntas
<mani. astr. 5.496>	Praecipitant uires; laus est contemnere cuncta.
<mani. astr. 5.497>	Et, si forte bonis accesserit impetus ausis,
<mani. astr. 5.498>	Improbitas fiet uirtus, et condere bella
<mani. astr. 5.499>	Et magnis patriam poterunt ornare triumphis.
<mani. astr. 5.500>	Et, quia non tractat uolucris sed suggerit arma
<mani. astr. 5.501>	Immissosque refert ignes et fulmina reddit,
<mani. astr. 5.502>	Regis erit magniue ducis per bella minister
<mani. astr. 5.503>	Ingentisque suis praestabit uiribus uses.
<mani. astr. 5.504>	At, cum Cassiope bis denis partibus actis
<mani. astr. 5.505>	Aequorei iuuenis dextra de parte resurgit,
<mani. astr. 5.506>	Artifices auri faciet, qui mille figuris
<mani. astr. 5.507>	Vertere opus possint caraeque acquirere dotem
<mani. astr. 5.508>	Materiae et lapidum uiuos miscere colores.
<mani. astr. 5.509>	Hinc Augusta nitent sacratis munera templis,
<mani. astr. 5.511>	Aurea Phoebeis certantia lumina flammis
<mani. astr. 5.512>	Gemmarumque umbra radiantes lucibus ignes.
<mani. astr. 5.513>	Hinc Pompeia manent ueteris monumenta triumphi
<mani. astr. 5.510>	Et Mithridateos uultus induta tropaea,
<mani. astr. 5.515>	Non exstincta acie semperque recentia flammis.
<mani. astr. 5.516>	Hinc lenocinium formae cultusque repertus
<mani. astr. 5.517>	Corporis atque auro quaesita est gratia frontis
<mani. astr. 5.518>	Perque caput ducti lapides per colla manusque
<mani. astr. 5.519>	Et pedibus niueis fulserunt aurea uincla.
<mani. astr. 5.520>	Quid potius matrona uelit tractare creatos
<mani. astr. 5.521>	Quam factum reuocare suos quod possit ad usus?
<mani. astr. 5.522>	Ac, ne materies tali sub munere desit,
<mani. astr. 5.523>	Quaerere sub terris aurum furtoque latentem
<mani. astr. 5.524>	Naturam eruere <omnem> orbemque inuertere praedae
<mani. astr. 5.525>	Imperat et glaebas inter deprendere gazam
<mani. astr. 5.526>	Inuitamque nouo tandem producere caelo.
<mani. astr. 5.527>	Ille etiam fuluas auidus numerabit harenas
<mani. astr. 5.528>	Perfundetque nouo stillantia litora ponto
<mani. astr. 5.529>	Paruaque ramentis faciet momenta minutis
<mani. astr. 5.530>	Pactoliue leget census spumantis in aurum,
<mani. astr. 5.531>	Et perlucentis cupiens prensare lapillos
<mani. astr. 5.532>	Verticibus mediis oculos immittet auaros;
<mani. astr. 5.533>	Aut coquet argenti glaebas uenamque latentem
<mani. astr. 5.534>	Eruet et silicem riuo saliente liquabit;
<mani. astr. 5.535>	Aut facti mercator erit per utrumque metalli,
<mani. astr. 5.536>	Alterum et alterius semper mutabit ad usus.
<mani. astr. 5.537>	Talia Cassiope nascentum pectora finget.
<mani. astr. 5.538>	Andromedae sequitur sidus, quae Piscibus ortis
<mani. astr. 5.539>	Bis sex in partes caelo uenit aurea dextro.
<mani. astr. 5.540>	Hanc quondam poenae dirorum culpa parentum
<mani. astr. 5.541>	Prodidit, infestus totis cum finibus omnis
<mani. astr. 5.542>	Incubuit pontus, timuit <tum> naufraga tellus,
<mani. astr. 5.514>	Et quod erat regnum pelagus fuit. una malorum
<mani. astr. 5.543>	Proposita est merces, uesano dedere ponto
<mani. astr. 5.544>	Andromedan, teneros ut belua manderet artus.
<mani. astr. 5.545>	Hic hymenaeus erat, solataque publica damna
<mani. astr. 5.546>	Priuatis, lacrimans ornatur uictima poenae
<mani. astr. 5.547>	Induiturque sinus non haec ad uota paratos,
<mani. astr. 5.548>	Virginis et uiuae rapitur sine funere funus.
<mani. astr. 5.549>	At, simul infesti uentum est ad litora ponti,
<mani. astr. 5.550>	Mollia per duras panduntur bracchia cautes;
<mani. astr. 5.551>	Astrinxere pedes scopulis, iniectaque uincla,
<mani. astr. 5.552>	Et cruce uirginea moritura puella pependit.
<mani. astr. 5.553>	Seruatur tamen in poena uultusque pudorque;
<mani. astr. 5.554>	Supplicia ipsa decent; niuea ceruice reclinis
<mani. astr. 5.555>	Molliter ipsa suae custos est fida figurae.
<mani. astr. 5.556>	Defluxere sinus umeris fugitque lacertos
<mani. astr. 5.557>	Vestis et effusi scapulis haesere capilli.
<mani. astr. 5.558>	Ter circum alcyones pinnis planxere uolantes
<mani. astr. 5.559>	Fleueruntque tuos miserando carmine casus
<mani. astr. 5.560>	Et tibi contextas umbram fecere per alas.
<mani. astr. 5.561>	Ad tua sustinuit fluctus spectacula pontus
<mani. astr. 5.562>	Assuetasque sibi desit perfundere rupes,
<mani. astr. 5.563>	Extulit et liquido Nereis ab aequore uultus
<mani. astr. 5.564>	Et, casus miserata tuos, rorauit et undas.
<mani. astr. 5.565>	Ipsa leui flatu refouens pendentia membra
<mani. astr. 5.566>	Aura per extremas resonauit flebile rupes.
<mani. astr. 5.567>	Tandem Gorgonei uictorem Persea monstri
<mani. astr. 5.568>	Felix illa dies redeuntem ad litora duxit.
<mani. astr. 5.569>	Isque, ubi pendentem uidit de rupe puellam,
<mani. astr. 5.570>	Deriguit, facie quem non stupefecerat hostis,
<mani. astr. 5.571>	Vixque manu spolium tenuit, uictorque Medusae
<mani. astr. 5.572>	Victus in Andromeda est. iam cautibus inuidet ipsis
<mani. astr. 5.573>	Felicisque uocat, teneant quae membra, catenas;
<mani. astr. 5.574>	Et, postquam poenae causam cognouit ab ipsa,
<mani. astr. 5.575>	Destinat in thalamos per bellum uadere ponti,
<mani. astr. 5.576>	Altera si Gorgo ueniat, non territus ira.
<mani. astr. 5.577>	Concitat aerios cursus flentisque parentes
<mani. astr. 5.578>	Promissu uitae recreat pactusque maritam
<mani. astr. 5.579>	Ad litus remeat. grauidus iam surgere pontus
<mani. astr. 5.580>	Coeperat ac longo fugiebant agmine fluctus
<mani. astr. 5.581>	Impellentis onus monstri. caput eminet undas
<mani. astr. 5.582>	Scindentis pelagusque uomit, circumsonat aequor
<mani. astr. 5.583>	Dentibus, inque ipso rapidum mare nauigat ore;
<mani. astr. 5.584>	Hinc uasti surgunt immensis torquibus orbes
<mani. astr. 5.585>	Tergaque consumunt pelagus. sonat undique Phorcys
<mani. astr. 5.586>	Atque ipsi metuunt montes scopulique ruentem.
<mani. astr. 5.587>	Infelix uirgo, quamuis sub uindice tanto
<mani. astr. 5.588>	Quae tua tunc fuerat facies! quam fugit in auras
<mani. astr. 5.589>	Spiritus! ut toto caruerunt sanguine membra,
<mani. astr. 5.590>	Cum tua fata cauis e rupibus ipsa uideres
<mani. astr. 5.591>	Adnantemque tibi poenam pelagusque ferentem
<mani. astr. 5.592>	Quantula praeda maris! quassis hic subuolat alis
<mani. astr. 5.593>	Perseus et caelo pendens iaculatur in hostem
<mani. astr. 5.594>	Gorgoneo tinctum defigens sanguine ferrum.
<mani. astr. 5.595>	Illa subit contra uersamque a gurgite frontem
<mani. astr. 5.596>	Erigit et tortis innitens orbibus alte
<mani. astr. 5.597>	Emicat ac toto sublimis corpore fertur.
<mani. astr. 5.598>	Sed, quantum illa subit, semper, iaculata profundo,
<mani. astr. 5.599>	In tantum reuolat laxumque per aethera ludit
<mani. astr. 5.600>	Perseus et ceti subeuntis uerberat ora.
<mani. astr. 5.601>	Nec cedit tamen illa uiro, sed saeuit in auras
<mani. astr. 5.602>	Morsibus, et uani crepitant sine uulnere dentes;
<mani. astr. 5.603>	Ecflat et in caelum pelagus mergitque uolantem
<mani. astr. 5.604>	Sanguineis undis pontumque exstillat in astra.
<mani. astr. 5.605>	Spectabat pugnam pugnandi causa puella,
<mani. astr. 5.606>	Iamque oblita sui metuit pro uindice tali
<mani. astr. 5.607>	Suspirans animoque magis quam corpore pendet.
<mani. astr. 5.608>	Tandem confossis subsedit belua membris
<mani. astr. 5.609>	Plena maris summasque iterum remeauit ad undas
<mani. astr. 5.610>	Et magnum uasto contexit corpore pontum,
<mani. astr. 5.611>	Tum quoque terribilis nec uirginis ore uidenda.
<mani. astr. 5.612>	Perfundit liquido Perseus in marmore corpus,
<mani. astr. 5.613>	Maior et ex undis ad cautes peruolat altas
<mani. astr. 5.614>	Soluitque haerentem uinclis de rupe puellam
<mani. astr. 5.615>	Desponsam pugna, nupturam dote mariti.
<mani. astr. 5.616>	Hic dedit Andromedae caelum stellisque sacrauit
<mani. astr. 5.617>	Mercedem tanti belli, quo concidit ipsa
<mani. astr. 5.618>	Gorgone non leuius monstrum pelagusque leuauit.
<mani. astr. 5.619>	Quisquis in Andromedae surgentis tempora ponto
<mani. astr. 5.620>	Nascitur, immitis ueniet poenaeque minister
<mani. astr. 5.621>	Carceris et duri custos, quo stante superbe
<mani. astr. 5.622>	Prostratae iaceant miserorum in limine matres
<mani. astr. 5.623>	Pernoctesque patres cupiant extrema suorum
<mani. astr. 5.624>	Oscula et in proprias animam transferre medullas.
<mani. astr. 5.625>	Carnificisque uenit mortem uendentis imago
<mani. astr. 5.626>	Accensosque rogos, cui stricta saepe securi
<mani. astr. 5.627>	Supplicium uectigal erit, qui denique posset
<mani. astr. 5.628>	Pendentem e scopulis ipsam spectare puellam,
<mani. astr. 5.629>	Vinctorum dominus sociusque in parte catenae,
<mani. astr. 5.630>	Interdum poenis innoxia corpora seruat.
<mani. astr. 5.631>	Piscibus exortis cum pars uicesima prima
<mani. astr. 5.632>	Signabit terrae limen, fulgebit et orbi,
<mani. astr. 5.633>	Aerius nascetur Equus caeloque uolabit,
<mani. astr. 5.634>	Velocisque dabit sub tali tempore partus
<mani. astr. 5.635>	Omne per officium uigilantia membra ferentis.
<mani. astr. 5.636>	Hic glomerabit equo gyros dorsoque superbus
<mani. astr. 5.637>	Ardua bella geret rector cum milite mixtus;
<mani. astr. 5.638>	Hic stadium fraudare fide poteritque uideri
<mani. astr. 5.639>	Mentitus passus et campum tollere cursu.
<mani. astr. 5.640>	Nam quis ab extremo citius reuolauerit orbe
<mani. astr. 5.641>	Nuntius extremumue leuis penetrauerit orbem?
<mani. astr. 5.642>	Vilibus ille etiam sanabit uulnera sucis
<mani. astr. 5.643>	Quadrupedum, et medicas artes in membra ferarum
<mani. astr. 5.644>	Nouerit, humanos et quae nascentur ad usus.
<mani. astr. 5.645>	Nixa genu species et Graio nomine dicta
<mani. astr. 5.646>	Engonasin, cui nulla fides sub origine constat,
<mani. astr. 5.647>	Dextra per extremos attollit lumina Pisces.
<mani. astr. 5.648>	Hinc fuga nascentum, dolus insidiaeque creantur,
<mani. astr. 5.649>	Grassatorque uenit media metuendus in urbe.
<mani. astr. 5.650>	Et, si forte aliquas animus consurget in artes,
<mani. astr. 5.651>	In praerupta dabit studium, uendetque periclo
<mani. astr. 5.652>	Ingenium, ac tenuis ausus sine limite gressus
<mani. astr. 5.653>	Certa per extentos ponet uestigia funes
<mani. astr. 5.654>	Et caeli meditatus iter compendia perdet
<mani. astr. 5.655>	Paene sua et pendens populum suspendet ab ipso.
<mani. astr. 5.656>	Laeua sub extremis consurgunt sidera Ceti
<mani. astr. 5.657>	Piscibus Andromedan ponto caeloque sequentis.
<mani. astr. 5.658>	Hoc trahit in pelagi caedes et uulnera natos
<mani. astr. 5.659>	Squamigeri gregis, extentis laqueare profundum
<mani. astr. 5.660>	Retibus et pontum uinclis artare furentis:
<mani. astr. 5.661>	Et uelut in laxo securas aequore phocas
<mani. astr. 5.662>	Carceribus claudent raris et compede nectent
<mani. astr. 5.663>	Incautosque trahent macularum in limina thynnos.
<mani. astr. 5.664>	Nec cepisse sat est: luctantur corpora nodis
<mani. astr. 5.665>	Exceptantque nouas acies ferroque necantur,
<mani. astr. 5.666>	Inficiturque suo permixtus sanguine pontus.
<mani. astr. 5.667>	Tum quoque, cum toto iacuerunt litore praedae,
<mani. astr. 5.668>	Altera fit caedis caedes: scinduntur in artus,
<mani. astr. 5.669>	Corpore et ex uno uarius discribitur usus.
<mani. astr. 5.670>	Illa datis melior, sucis pars illa retentis.
<mani. astr. 5.671>	Hinc sanies pretiosa fluit floremque cruoris
<mani. astr. 5.672>	Euomit ex mixto gustum sale temperat oris;
<mani. astr. 5.673>	Illa putris turbae strages confunditur omnis
<mani. astr. 5.674>	Permiscetque suas alterna in damna figuras
<mani. astr. 5.675>	Communemque cibis usum sucumque ministrat.
<mani. astr. 5.676>	Aut, cum caeruleo stetit ipsa simillima ponto
<mani. astr. 5.677>	Squamigerum nubes turbaque immobilis haeret,
<mani. astr. 5.678>	Excipitur uasta circum uallata sagena
<mani. astr. 5.679>	Ingentisque lacus et Bacchi dolia complet
<mani. astr. 5.680>	Vmorisque uomit socias per mutua dotes
<mani. astr. 5.681>	Et fluit in liquidam tabem resoluta medullas.
<mani. astr. 5.682>	Quin etiam magnas poterunt celebrare salinas
<mani. astr. 5.683>	Et pontum coquere et ponti secernere uirus,
<mani. astr. 5.684>	Cum solidum certo distendunt margine campum
<mani. astr. 5.685>	Adpelluntque suo deductum ex aequore fluctum
<mani. astr. 5.686>	Claudendoque negant abitum: dum suscipit undas
<mani. astr. 5.687>	Area et epoto per solem umore nitescit.
<mani. astr. 5.688>	Congeritur siccum pelagus mensisque profundi
<mani. astr. 5.689>	Canities seducta maris, spumaeque rigentis
<mani. astr. 5.690>	Ingentis faciunt tumulos, pelagique uenenum,
<mani. astr. 5.691>	Quo perit usus aquae suco corruptus amaro,
<mani. astr. 5.692>	Vitali sale permutant redduntque salubre.
<mani. astr. 5.693>	At, reuoluta polo cum primis uultibus Arctos
<mani. astr. 5.694>	Ad sua perpetuos reuocat uestigia passus
<mani. astr. 5.695>	Numquam tincta uadis sed semper flexilis orbe,
<mani. astr. 5.696>	Aut Cynosura minor cum prima luce resurgit
<mani. astr. 5.697>	Et pariter uastusue Leo uel Scorpius acer
<mani. astr. 5.698>	Nocte sub extrema promittunt iura diei,
<mani. astr. 5.699>	Non inimica ferae tali sub tempore natis
<mani. astr. 5.700>	Ora ferent, placidasque regent commercia gentes.
<mani. astr. 5.701>	Ille manu uastos poterit frenare leones
<mani. astr. 5.702>	Et palpare lupos, pantheris ludere captis,
<mani. astr. 5.703>	Nec fugiet ualidas cognati sideris ursas
<mani. astr. 5.704>	Inque artes hominum peruersaque munera ducet;
<mani. astr. 5.705>	Ille elephanta premet dorso stimulisque mouebit
<mani. astr. 5.706>	Turpiter in tanto cedentem pondere punctis;
<mani. astr. 5.707>	Ille tigrim rabie soluet pacique domabit,
<mani. astr. 5.708>	Quaeque alia infestant siluis animalia terras
<mani. astr. 5.709>	Iunget amicitia secum, catulosque sagacis
<mani. astr. 5.710>	Tertia Pleiadas dotauit forma sorores
<mani. astr. 5.711>	Femineum rubro uultum soffusa pyropo,
<mani. astr. 5.712>	Inuenitque parem sub te, Cynosura, colorem,
<mani. astr. 5.713>	Et quos Delphinus iaculatur quattuor ignes
<mani. astr. 5.714>	Deltotonque tribus facibus, similique nitentem
<mani. astr. 5.715>	Luce Aquilam et flexos per lubrica terga dracones.
<mani. astr. 5.716>	Tum quartum quintumque genus discernitur omni
<mani. astr. 5.717>	E numero, summamque gradus disiungit utramque.
<mani. astr. 5.718>	Maxima pars numero censu concluditur imo,
<mani. astr. 5.719>	Quae neque per cunctas noctes neque tempore in omni
<mani. astr. 5.720>	Resplendet uasto caeli summota profundo,
<mani. astr. 5.721>	Sed, cum clara suos auertit Delia cursus
<mani. astr. 5.722>	Cumque uagae stellae terris sua lumina condunt,
<mani. astr. 5.723>	Mersit et ardentis Orion aureus ignes
<mani. astr. 5.724>	Signaque transgressus mutat per tempora Phoebus,
<mani. astr. 5.725>	Effulget tenebris et nocte accenditur atra.
<mani. astr. 5.726>	Tum conferta licet caeli fulgentia templa
<mani. astr. 5.727>	Cernere seminibus <minimis> totumque micare
<mani. astr. 5.729>	Stipatum stellis mundum nec cedere summa
<mani. astr. 5.730>	Floribus aut siccae curuum per litus harenae,
<mani. astr. 5.731>	Sed, quot eant semper nascentes aequore fluctus,
<mani. astr. 5.732>	Quot decussa cadant foliorum milia siluis,
<mani. astr. 5.733>	Amplius hoc ignes numero uolitare per orbem.
<mani. astr. 5.734>	Vtque per ingentis populus discribitur urbes,
<mani. astr. 5.735>	Principiumque patres retinent et proximum equester
<mani. astr. 5.736>	Ordo locum, populumque equiti populoque subire
<mani. astr. 5.737>	Vulgus iners uideas et iam sine nomine turbam;
<mani. astr. 5.738>	Sic etiam magno quaedam respublica mundo est
<mani. astr. 5.739>	Quam natura facit, quae caelo condidit urbem.
<mani. astr. 5.740>	Sunt stellae procerum similes, sunt proxima primis
<mani. astr. 5.741>	Sidera, suntque gradus atque omnia iura priorum:
<mani. astr. 5.742>	Maximus est populus summo qui culmine fertur;
<mani. astr. 5.743>	Quoi si pro numero uires natura dedisset,
<mani. astr. 5.744>	Ipse suas aether flammas sufferre nequiret,
<mani. astr. 5.745>	Totus et accenso mundus flagraret Olympo.
