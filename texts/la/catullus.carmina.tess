<catu. carm. 1.1>	Cui dono lepidum nouum libellum
<catu. carm. 1.2>	Arida modo pumice expolitum?
<catu. carm. 1.3>	Corneli, tibi: namque tu solebas
<catu. carm. 1.4>	Meas esse aliquid putare nugas,
<catu. carm. 1.5>	Iam tum, cum ausus es unus Italorum
<catu. carm. 1.6>	Omne aeuum tribus explicare cartis,
<catu. carm. 1.7>	Doctis, Iuppiter, et laboriosis.
<catu. carm. 1.8>	Quare habe tibi, quicquid hoc libelli,
<catu. carm. 1.9>	Qualecumque; quod, o patrona uirgo,
<catu. carm. 1.10>	Plus uno maneat perenne saeclo.
<catu. carm. 2.1>	Passer, deliciae meae puellae,
<catu. carm. 2.2>	Quicum ludere, quem in sinu tenere,
<catu. carm. 2.3>	Cui primum digitum dare adpetenti
<catu. carm. 2.4>	Et acris solet incitare morsus,
<catu. carm. 2.5>	Cum desiderio meo nitenti
<catu. carm. 2.6>	Carum nescio quid libet iocari
<catu. carm. 2.7>	Et solaciolum sui doloris,
<catu. carm. 2.8>	Credo, tum grauis acquiescet ardor.
<catu. carm. 2.9>	Tecum ludere sicut ipsa possem
<catu. carm. 2.10>	Et tristis animi leuare curas!
<catu. carm. 2b.>	..............................
<catu. carm. 2b.1>	Tam gratum est mihi, quam ferunt puellae
<catu. carm. 2b.2>	Pernici aureolum fuisse malum,
<catu. carm. 2b.3>	Quod zonam soluit diu negatam.
<catu. carm. 3.1>	Lugete, o Veneres Cupidinesque
<catu. carm. 3.2>	Et quantum est hominum uenustiorum!
<catu. carm. 3.3>	Passer mortuus est meae puellae,
<catu. carm. 3.4>	Passer, deliciae meae puellae,
<catu. carm. 3.5>	Quem plus illa oculis suis amabat:
<catu. carm. 3.6>	Nam mellitus erat suamque norat
<catu. carm. 3.7>	Ipsam tam bene, quam puella matrem,
<catu. carm. 3.8>	Nec sese a gremio illius mouebat,
<catu. carm. 3.9>	Sed circumsiliens modo huc, modo illuc
<catu. carm. 3.10>	Ad solam dominam usque pipiabat.
<catu. carm. 3.11>	Qui nunc it per iter tenebricosum
<catu. carm. 3.12>	Illuc, unde negant redire quemquam.
<catu. carm. 3.13>	At uobis male sit, malae tenebrae
<catu. carm. 3.14>	Orci, quae omnia bella deuoratis!
<catu. carm. 3.15>	Tam bellum mihi passerem abstulistis.
<catu. carm. 3.16>	O factum male! o miselle passer!
<catu. carm. 3.17>	Tua nunc opera meae puellae
<catu. carm. 3.18>	Flendo turgiduli rubent ocelli.
<catu. carm. 4.1>	Phaselus ille, quem uidetis, hospites,
<catu. carm. 4.2>	Ait fuisse nauium celerrimus,
<catu. carm. 4.3>	Neque ullius natantis impetum trabis
<catu. carm. 4.4>	Nequisse praeterire, siue palmulis
<catu. carm. 4.5>	Opus foret uolare siue linteo.
<catu. carm. 4.6>	Et hoc negat minacis Adriatici
<catu. carm. 4.7>	Negare litus insulasue Cycladas
<catu. carm. 4.8>	Rhodumque nobilem horridamque Traciam
<catu. carm. 4.9>	Propontida trucemue Ponticum sinum,
<catu. carm. 4.10>	Vbi iste post phaselus antea fuit
<catu. carm. 4.11>	Comata silua: nam Cytorio in iugo
<catu. carm. 4.12>	Loquente saepe sibilum edidit coma.
<catu. carm. 4.13>	Amastri Pontica et Cytore buxifer,
<catu. carm. 4.14>	Tibi haec fuisse et esse cognitissima
<catu. carm. 4.15>	Ait phaselus; ultima ex origine
<catu. carm. 4.16>	Tuo stetisse dicit in cacumine,
<catu. carm. 4.17>	Tuo imbuisse palmulas in aequore
<catu. carm. 4.18>	Et inde tot per impotentia freta
<catu. carm. 4.19>	Erum tulisse, laeua siue dextera
<catu. carm. 4.20>	Vocaret aura, siue utrumque Iuppiter
<catu. carm. 4.21>	Simul secundus incidisset in pedem;
<catu. carm. 4.22>	Neque ulla uota litoralibus deis
<catu. carm. 4.23>	Sibi esse facta, cum ueniret a marei
<catu. carm. 4.24>	Nouissime hunc ad usque limpidum lacum.
<catu. carm. 4.25>	Sed haec prius fuere: nunc recondita
<catu. carm. 4.26>	Senet quiete seque dedicat tibi,
<catu. carm. 4.27>	Gemelle Castor et gemelle Castoris.
<catu. carm. 5.1>	Viuamus, mea Lesbia, atque amemus
<catu. carm. 5.2>	Rumoresque senum seueriorum
<catu. carm. 5.3>	Omnes unius aestimemus assis!
<catu. carm. 5.4>	Soles occidere et redire possunt:
<catu. carm. 5.5>	Nobis cum semel occidit breuis lux,
<catu. carm. 5.6>	Nox est perpetua una dormienda.
<catu. carm. 5.7>	Da mi basia mille, deinde centum,
<catu. carm. 5.8>	Dein mille altera, dein secunda centum,
<catu. carm. 5.9>	Deinde usque altera mille, deinde centum.
<catu. carm. 5.10>	Dein, cum milia multa fecerimus,
<catu. carm. 5.11>	Conturbabimus illa, ne sciamus
<catu. carm. 5.12>	Aut ne quis malus inuidere possit,
<catu. carm. 5.13>	Cum tantum sciat esse basiorum.
<catu. carm. 6.1>	Flaui, delicias tuas Catullo,
<catu. carm. 6.2>	Nei sint inlepidae atque inelegantes,
<catu. carm. 6.3>	Velles dicere nec tacere posses.
<catu. carm. 6.4>	Verum nescioquid febriculosi
<catu. carm. 6.5>	Scorti diligis: hoc pudet fateri.
<catu. carm. 6.6>	Nam te non uiduas iacere noctes
<catu. carm. 6.7>	Nequiquam tacitum cubile clamat
<catu. carm. 6.8>	Sertis ac Syrio fragrans oliuo,
<catu. carm. 6.9>	Puluinusque peraeque et hic et ille
<catu. carm. 6.10>	Attritus, tremulique quassa lecti
<catu. carm. 6.11>	Argutatio inambulatioque.
<catu. carm. 6.12>	Nam nil ista pudet, nihil, tacere.
<catu. carm. 6.13>	Cur? Non tam latera ecfututa pandas,
<catu. carm. 6.14>	Nec tu quid facias ineptiarum.
<catu. carm. 6.15>	Quare, quidquid habes boni malique,
<catu. carm. 6.16>	Dic nobis: uolo te ac tuos amores
<catu. carm. 6.17>	Ad caelum lepido uocare uersu.
<catu. carm. 7.1>	Quaeris, quot mihi basiationes
<catu. carm. 7.2>	Tuae, Lesbia, sint satis superque.
<catu. carm. 7.3>	Quam magnus numerus Libyssae arenae
<catu. carm. 7.4>	Lasarpiciferis iacet Cyrenis,
<catu. carm. 7.5>	Oraclum Iouis inter aestuosi
<catu. carm. 7.6>	Et Batti ueteris sacrum sepulcrum,
<catu. carm. 7.7>	Aut quam sidera multa, cum tacet nox,
<catu. carm. 7.8>	Furtiuos hominum uident amores:
<catu. carm. 7.9>	Tam te basia multa basiare
<catu. carm. 7.10>	Vesano satis et super Catullo est,
<catu. carm. 7.11>	Quae nec pernumerare curiosi
<catu. carm. 7.12>	Possint nec mala fascinare lingua.
<catu. carm. 8.1>	Miser Catulle, desinas ineptire,
<catu. carm. 8.2>	Et quod uides perisse, perditum ducas.
<catu. carm. 8.3>	Fulsere quondam candidi tibi soles.
<catu. carm. 8.4>	Cum uentitabas, quo puella ducebat
<catu. carm. 8.5>	Amata nobis, quantum amabitur nulla!
<catu. carm. 8.6>	Ibi illa multa tum iocosa fiebant,
<catu. carm. 8.7>	Quae tu uolebas nec puella nolebat.
<catu. carm. 8.8>	Fulsere uere candidi tibi soles.
<catu. carm. 8.9>	Nunc iam illa non uult: tu quoque, inpotens, noli
<catu. carm. 8.10>	Nec, quae fugit, sectare nec miser uiue,
<catu. carm. 8.11>	Sed obstinata mente perfer, obdura.
<catu. carm. 8.12>	Vale, puella. iam Catullus obdurat
<catu. carm. 8.13>	Nec te requiret nec rogabit inuitam.
<catu. carm. 8.14>	At tu dolebis, cum rogaberis nulla.
<catu. carm. 8.15>	Scelesta, uae te! quae tibi manet uita?
<catu. carm. 8.16>	Quis nunc te adibit? cui uideberis bella?
<catu. carm. 8.17>	Quem nunc amabis? cuius esse diceris?
<catu. carm. 8.18>	Quem basiabis? cui labella mordebis?
<catu. carm. 8.19>	At tu, Catulle, destinatus obdura.
<catu. carm. 9.1>	Verani, omnibus e meis amicis
<catu. carm. 9.2>	Antistans mihi milibus trecentis,
<catu. carm. 9.3>	Venistine domum ad tuos penates
<catu. carm. 9.4>	Fratresque unanimos anumque matrem?
<catu. carm. 9.5>	Venisti. O mihi nuntii beati!
<catu. carm. 9.6>	Visam te incolumem audiamque Hiberum
<catu. carm. 9.7>	Narrantem loca, facta, nationes,
<catu. carm. 9.8>	Vt mos est tuus, applicansque collum
<catu. carm. 9.9>	Iocundum os oculosque suauiabor.
<catu. carm. 9.10>	O quantum est hominum beatiorum,
<catu. carm. 9.11>	Quid me laetius est beatiusue?
<catu. carm. 10.1>	Varus me meus ad suos amores
<catu. carm. 10.2>	Visum duxerat e foro otiosum,
<catu. carm. 10.3>	Scortillum, ut mihi tunc repente uisum est,
<catu. carm. 10.4>	Non sane illepidum neque inuenustum.
<catu. carm. 10.5>	Huc ut uenimus, incidere nobis
<catu. carm. 10.6>	Sermones uarii, in quibus, quid esset
<catu. carm. 10.7>	Iam Bithynia, quo modo se haberet,
<catu. carm. 10.8>	Ecquonam mihi profuisset aere.
<catu. carm. 10.9>	Respondi id quod erat, nihil neque ipsis
<catu. carm. 10.10>	Nec praetoribus esse nec cohorti,
<catu. carm. 10.11>	Cur quisquam caput unctius referret,
<catu. carm. 10.12>	Praesertim quibus esset irrumator
<catu. carm. 10.13>	Praetor nec faceret pili cohortem.
<catu. carm. 10.14>	"At certe tamen", inquiunt, "quod illic
<catu. carm. 10.15>	Natum dicitur esse, comparasti,
<catu. carm. 10.16>	Ad lecticam hominis." Ego, ut puellae
<catu. carm. 10.17>	Vnum me facerem beatiorem,
<catu. carm. 10.18>	"Non" inquam "mihi tam fuit maligne,
<catu. carm. 10.19>	Vt, prouincia quod mala incidisset,
<catu. carm. 10.20>	Non possem octo homines parare rectos."
<catu. carm. 10.21>	(At mi nullus erat nec hic neque illic,
<catu. carm. 10.22>	Fractum qui ueteris pedem grabati
<catu. carm. 10.23>	In collo sibi collocare posset.)
<catu. carm. 10.24>	Hic illa, ut decuit cinaediorem,
<catu. carm. 10.25>	"Quaeso", inquit, "mihi, mi Catulle, paulum
<catu. carm. 10.26>	Istos commoda: nam uolo ad Serapim
<catu. carm. 10.27>	Deferri." "Mane", inquii puellae,
<catu. carm. 10.28>	"Istud quod modo dixeram me habere,
<catu. carm. 10.29>	Fugit me ratio: meus sodalis -
<catu. carm. 10.30>	Cinna est Gaius - is sibi parauit.
<catu. carm. 10.31>	Verum, utrum illius an mei, quid ad me?
<catu. carm. 10.32>	Vtor tam bene quam mihi pararim.
<catu. carm. 10.33>	Sed tu insulsa male et molesta uiuis,
<catu. carm. 10.34>	Per quam non licet esse negligentem."
<catu. carm. 11.1>	Furi et Aureli, comites Catulli,
<catu. carm. 11.2>	Siue in extremos penetrabit Indos,
<catu. carm. 11.3>	Litus ut longe resonante Eoa
<catu. carm. 11.4>	Tunditur unda,
<catu. carm. 11.5>	Siue in Hyrcanos Arabasue molles
<catu. carm. 11.6>	Seu Sacas sagittiferosue Parthos,
<catu. carm. 11.7>	Siue quae septemgeminus colorat
<catu. carm. 11.8>	Aequora Nilus,
<catu. carm. 11.9>	Siue trans altas gradietur Alpes,
<catu. carm. 11.10>	Caesaris uisens monimenta magni,
<catu. carm. 11.11>	Gallicum Rhenum, horribile aequor ulti-
<catu. carm. 11.12>	Mosque Britannos,
<catu. carm. 11.13>	Omnia haec, quaecumque feret uoluntas
<catu. carm. 11.14>	Caelitum, temptare simul parati:
<catu. carm. 11.15>	Pauca nuntiate meae puellae
<catu. carm. 11.16>	Non bona dicta:
<catu. carm. 11.17>	Cum suis uiuat ualeatque moechis,
<catu. carm. 11.18>	Quos simul conplexa tenet trecentos,
<catu. carm. 11.19>	Nullum amans uere, sed identidem omnium
<catu. carm. 11.20>	Ilia rumpens;
<catu. carm. 11.21>	Nec meum respectet, ut ante, amorem,
<catu. carm. 11.22>	Qui illius culpa cecidit uelut prati
<catu. carm. 11.23>	Vltimi flos, praetereunte postquam
<catu. carm. 11.24>	Tactus aratro est.
<catu. carm. 12.1>	Marrucine Asini, manu sinistra
<catu. carm. 12.2>	Non belle uteris in ioco atque uino:
<catu. carm. 12.3>	Tollis lintea neglegentiorum.
<catu. carm. 12.4>	Hoc salsum esse putas? Fugit te, inepte!
<catu. carm. 12.5>	Quamuis sordida res et inuenusta est.
<catu. carm. 12.6>	Non credis mihi? Crede Pollioni
<catu. carm. 12.7>	Fratri, qui tua furta uel talento
<catu. carm. 12.8>	Mutari uelit: est enim leporum
<catu. carm. 12.9>	Disertus puer ac facetiarum.
<catu. carm. 12.10>	Quare aut hendecasyllabos trecentos
<catu. carm. 12.11>	Expecta aut mihi linteum remitte,
<catu. carm. 12.12>	Quod me non mouet aestimatione,
<catu. carm. 12.13>	Verum est mnemosynum mei sodalis.
<catu. carm. 12.14>	Nam sudaria Saetaba ex Hibereis
<catu. carm. 12.15>	Miserunt mihi muneri Fabullus
<catu. carm. 12.16>	Et Veranius: haec amem necesse est
<catu. carm. 12.17>	Vt Veraniolum meum et Fabullum.
<catu. carm. 13.1>	Cenabis bene, mi Fabulle, apud me
<catu. carm. 13.2>	Paucis, si tibi di fauent, diebus,
<catu. carm. 13.3>	Si tecum attuleris bonam atque magnam
<catu. carm. 13.4>	Cenam, non sine candida puella
<catu. carm. 13.5>	Et uino et sale et omnibus cachinnis.
<catu. carm. 13.6>	Haec si, inquam, attuleris, uenuste noster,
<catu. carm. 13.7>	Cenabis bene: nam tui Catulli
<catu. carm. 13.8>	Plenus sacculus est aranearum.
<catu. carm. 13.9>	Sed contra accipies meros amores
<catu. carm. 13.10>	Seu quid suauius elegantiusue est:
<catu. carm. 13.11>	Nam unguentum dabo, quod meae puellae
<catu. carm. 13.12>	Donarunt Veneres Cupidinesque;
<catu. carm. 13.13>	Quod tu cum olfacies, deos rogabis,
<catu. carm. 13.14>	Totum ut te faciant, Fabulle, nasum!
<catu. carm. 14.1>	Ni te plus oculis meis amarem,
<catu. carm. 14.2>	Iocundissime Calue, munere isto
<catu. carm. 14.3>	Odissem te odio Vatiniano:
<catu. carm. 14.4>	Nam quid feci ego quidue sum locutus,
<catu. carm. 14.5>	Cur me tot male perderes poetis?
<catu. carm. 14.6>	Isti di mala multa dent clienti,
<catu. carm. 14.7>	Qui tantum tibi misit impiorum.
<catu. carm. 14.8>	Quodsi, ut suspicor, hoc nouum ac repertum
<catu. carm. 14.9>	Munus dat tibi Sulla litterator,
<catu. carm. 14.10>	Non est mi male, sed bene ac beate,
<catu. carm. 14.11>	Quod non dispereunt tui labores.
<catu. carm. 14.12>	Di magni, horribilem et sacrum libellum!
<catu. carm. 14.13>	Quem tu scilicet ad tuum Catullum
<catu. carm. 14.14>	Misti, continuo ut die periret,
<catu. carm. 14.15>	Saturnalibus, optimo dierum!
<catu. carm. 14.16>	Non non hoc tibi, salse, sic abibit:
<catu. carm. 14.17>	Nam, si luxerit, ad librariorum
<catu. carm. 14.18>	Curram scrinia, Caesios, Aquinos,
<catu. carm. 14.19>	Suffenum, omnia colligam uenena
<catu. carm. 14.20>	Ac te his suppliciis remunerabor.
<catu. carm. 14.21>	Vos hinc interea ualete, abite
<catu. carm. 14.22>	Illuc, unde malum pedem attulistis,
<catu. carm. 14.23>	Saecli incommoda, pessimi poetae!
<catu. carm. 14a.1>	Si qui forte mearum ineptiarum
<catu. carm. 14a.2>	Lectores eritis manusque uestras
<catu. carm. 14a.3>	Non horrebitis admouere nobis
<catu. carm. 14a.4>	.............................
<catu. carm. 15.1>	Commendo tibi me ac meos amores,
<catu. carm. 15.2>	Aureli: ueniam peto pudentem,
<catu. carm. 15.3>	Vt, si quicquam animo tuo cupisti,
<catu. carm. 15.4>	Quod castum expeteres et integellum,
<catu. carm. 15.5>	Conserues puerum mihi pudice,
<catu. carm. 15.6>	Non dico a populo (nihil ueremur
<catu. carm. 15.7>	Istos, qui in platea modo huc modo illuc
<catu. carm. 15.8>	In re praetereunt sua occupati),
<catu. carm. 15.9>	Verum a te metuo tuoque pene
<catu. carm. 15.10>	Infesto pueris bonis malisque.
<catu. carm. 15.11>	Quem tu qua lubet, ut lubet, moueto,
<catu. carm. 15.12>	Quantum uis, ubi erit foris paratum:
<catu. carm. 15.13>	Hunc unum excipio, ut puto, pudenter.
<catu. carm. 15.14>	Quodsi te mala mens furorque uecors
<catu. carm. 15.15>	In tantam impulerit, sceleste, culpam,
<catu. carm. 15.16>	Vt nostrum insidiis caput lacessas:
<catu. carm. 15.17>	A, tum te miserum malique fati,
<catu. carm. 15.18>	Quem attractis pedibus patente porta
<catu. carm. 15.19>	Percurrent raphanique mugilesque!
<catu. carm. 16.1>	Pedicabo ego uos et irrumabo,
<catu. carm. 16.2>	Aureli pathice et cinaede Furi,
<catu. carm. 16.3>	Qui me ex uersiculis meis putastis,
<catu. carm. 16.4>	Quod sunt molliculi, parum pudicum.
<catu. carm. 16.5>	Nam castum esse decet pium poetam
<catu. carm. 16.6>	Ipsum, uersiculos nihil necesse est;
<catu. carm. 16.7>	Qui tunc denique habent salem ac leporem,
<catu. carm. 16.8>	Si sunt molliculi ac parum pudici
<catu. carm. 16.9>	Et quod pruriat incitare possunt,
<catu. carm. 16.10>	Non dico pueris, sed his pilosis,
<catu. carm. 16.11>	Qui duros nequeunt mouere lumbos.
<catu. carm. 16.12>	Vos, quod milia multa basiorum
<catu. carm. 16.13>	Legistis, male me marem putatis?
<catu. carm. 16.14>	Pedicabo ego uos et irrumabo.
<catu. carm. 17.1>	O colonia, quae cupis ponte ludere longo
<catu. carm. 17.2>	Et salire paratum habes, sed uereris inepta
<catu. carm. 17.3>	Crura ponticuli axulis stantis in rediuiuis,
<catu. carm. 17.4>	Ne supinus eat cauaque in palude recumbat;
<catu. carm. 17.5>	Sic tibi bonus ex tua pons libidine fiat,
<catu. carm. 17.6>	In quo uel Salisubsili sacra suscipiantur,
<catu. carm. 17.7>	Munus hoc mihi maximi da, colonia, risus:
<catu. carm. 17.8>	Quendam municipem meum de tuo uolo ponte
<catu. carm. 17.9>	Ire praecipitem in lutum per caputque pedesque,
<catu. carm. 17.10>	Verum totius ut lacus putidaeque paludis
<catu. carm. 17.11>	Liuidissima maximeque est profunda uorago.
<catu. carm. 17.12>	Insulsissimus est homo, nec sapit pueri instar
<catu. carm. 17.13>	Bimuli tremula patris dormientis in ulna.
<catu. carm. 17.14>	Cui cum sit uiridissimo nupta flore puella
<catu. carm. 17.15>	(Et puella tenellulo delicatior haedo,
<catu. carm. 17.16>	Adseruanda nigerrimis diligentius uuis),
<catu. carm. 17.17>	Ludere hanc sinit, ut lubet, nec pili facit uni
<catu. carm. 17.18>	Nec se subleuat ex sua parte; sed uelut alnus
<catu. carm. 17.19>	In fossa Liguri iacet suppernata securi,
<catu. carm. 17.20>	Tantundem omnia sentiens quam si nulla sit usquam,
<catu. carm. 17.21>	Talis iste meus stupor nil uidet, nihil audit,
<catu. carm. 17.22>	Ipse qui sit, utrum sit an non sit, id quoque nescit.
<catu. carm. 17.23>	Nunc eum uolo de tuo ponte mittere pronum,
<catu. carm. 17.24>	Si pote stolidum repente excitare ueternum
<catu. carm. 17.25>	Et supinum animum in graui derelinquere caeno,
<catu. carm. 17.26>	Ferream ut soleam tenaci in uoragine mula.
<catu. carm. 21.1>	Aureli, pater esuritionum,
<catu. carm. 21.2>	Non harum modo, sed quot aut fuerunt
<catu. carm. 21.3>	Aut sunt aut aliis erunt in annis,
<catu. carm. 21.4>	Pedicare cupis meos amores.
<catu. carm. 21.5>	Nec clam: nam simul es, iocaris una,
<catu. carm. 21.6>	Haerens ad latus omnia experiris.
<catu. carm. 21.7>	Frustra: nam insidias mihi instruentem
<catu. carm. 21.8>	Tangam te prior irrumatione.
<catu. carm. 21.9>	Atque id si faceres satur, tacerem:
<catu. carm. 21.10>	Nunc ipsum id doleo, quod esurire
<catu. carm. 21.11>	†Me me† puer et sitire discet.
<catu. carm. 21.12>	Quare desine, dum licet pudico,
<catu. carm. 21.13>	Ne finem facias, sed irrumatus.
<catu. carm. 22.1>	Suffenus iste, Vare, quem probe nosti,
<catu. carm. 22.2>	Homo est uenustus et dicax et urbanus
<catu. carm. 22.3>	Idemque longe plurimos facit uersus.
<catu. carm. 22.4>	Puto esse ego illi milia aut decem aut plura
<catu. carm. 22.5>	Perscripta, nec sic, ut fit, in palimpseston
<catu. carm. 22.6>	Relata: cartae regiae, noui libri,
<catu. carm. 22.7>	Noui umbilici, lora rubra membranae,
<catu. carm. 22.8>	Derecta plumbo et pumice omnia aequata.
<catu. carm. 22.9>	Haec cum legas tu, bellus ille et urbanus
<catu. carm. 22.10>	Suffenus unus caprimulgus aut fossor
<catu. carm. 22.11>	Rursus uidetur: tantum abhorret ac mutat.
<catu. carm. 22.12>	Hoc quid putemus esse? Qui modo scurra
<catu. carm. 22.13>	Aut si quid hac re tritius uidebatur,
<catu. carm. 22.14>	Idem infaceto est infacetior rure,
<catu. carm. 22.15>	Simul poemata attigit; neque idem umquam
<catu. carm. 22.16>	Aeque est beatus ac poema cum scribit:
<catu. carm. 22.17>	Tam gaudet in se tamque se ipse miratur.
<catu. carm. 22.18>	Nimirum idem omnes fallimur, neque est quisquam,
<catu. carm. 22.19>	Quem non in aliqua re uidere Suffenum
<catu. carm. 22.20>	Possis. suus cuique attributus est error;
<catu. carm. 22.21>	Sed non uidemus, manticae quod in tergo est.
<catu. carm. 23.1>	Furi, cui neque seruus est neque arca
<catu. carm. 23.2>	Nec cimex neque araneus neque ignis,
<catu. carm. 23.3>	Verum est et pater et nouerca, quorum
<catu. carm. 23.4>	Dentes uel silicem comesse possunt:
<catu. carm. 23.5>	Est pulcre tibi cum tuo parente
<catu. carm. 23.6>	Et cum coniuge lignea parentis.
<catu. carm. 23.7>	Nec mirum: bene nam ualetis omnes,
<catu. carm. 23.8>	Pulcre concoquitis, nihil timetis,
<catu. carm. 23.9>	Non incendia, non graues ruinas,
<catu. carm. 23.10>	Non facta impia, non dolos ueneni,
<catu. carm. 23.11>	Non casus alios periculorum.
<catu. carm. 23.12>	Atqui corpora sicciora cornu
<catu. carm. 23.13>	Aut si quid magis aridum est habetis
<catu. carm. 23.14>	Sole et frigore et esuritione.
<catu. carm. 23.15>	Quare non tibi sit bene ac beate?
<catu. carm. 23.16>	A te sudor abest, abest saliua,
<catu. carm. 23.17>	Muccusue et mala pituita nasi.
<catu. carm. 23.18>	Hanc ad munditiem adde mundiorem,
<catu. carm. 23.19>	Quod culus tibi purior salillo est,
<catu. carm. 23.20>	Nec toto decies cacas in anno,
<catu. carm. 23.21>	Atque id durius est faba et lapillis;
<catu. carm. 23.22>	Quod tu si manibus teras fricesque,
<catu. carm. 23.23>	Non umquam digitum inquinare posses.
<catu. carm. 23.24>	Haec tu commoda tam beata, Furi,
<catu. carm. 23.25>	Noli spernere nec putare parui -
<catu. carm. 23.26>	Et sestertia quae soles precari
<catu. carm. 23.27>	Centum desine: nam satis beatus.
<catu. carm. 24.1>	O qui flosculus es Iuuentiorum,
<catu. carm. 24.2>	Non horum modo, sed quot aut fuerunt
<catu. carm. 24.3>	Aut posthac aliis erunt in annis,
<catu. carm. 24.4>	Mallem diuitias Midae dedisses
<catu. carm. 24.5>	Isti, cui neque seruus est neque arca,
<catu. carm. 24.6>	Quam sic te sineres ab illo amari.
<catu. carm. 24.7>	"Quid? non est homo bellus?" inquies. est:
<catu. carm. 24.8>	Sed bello huic neque seruus est neque arca.
<catu. carm. 24.9>	Hoc tu quamlubet abice eleuaque:
<catu. carm. 24.10>	Nec seruum tamen ille habet neque arcam.
<catu. carm. 25.1>	Cinaede Thalle, mollior cuniculi capillo
<catu. carm. 25.2>	Vel anseris medullula uel imula oricilla
<catu. carm. 25.3>	Vel pene languido senis situque araneoso,
<catu. carm. 25.4>	Idemque Thalle turbida rapacior procella,
<catu. carm. 25.5>	Cum †diua mulierarios ostendit oscitantes†
<catu. carm. 25.6>	Remitte pallium mihi meum, quod inuolasti,
<catu. carm. 25.7>	Sudariumque Saetabum catagraphosque Thynos,
<catu. carm. 25.8>	Inepte, quae palam soles habere tamquam auita.
<catu. carm. 25.9>	Quae nunc tuis ab unguibus reglutina et remitte,
<catu. carm. 25.10>	Ne laneum latusculum manusque mollicellas
<catu. carm. 25.11>	Inusta turpiter tibi flagella conscribillent,
<catu. carm. 25.12>	Et insolenter aestues uelut minuta magno
<catu. carm. 25.13>	Deprensa nauis in mari uesaniente uento.
<catu. carm. 26.1>	Furi, uillula uostra non ad Austri
<catu. carm. 26.2>	Flatus opposita est neque ad Fauoni
<catu. carm. 26.3>	Nec saeui Boreae aut Apheliotae,
<catu. carm. 26.4>	Verum ad milia quindecim et ducentos.
<catu. carm. 26.5>	O uentum horribilem atque pestilentem!
<catu. carm. 27.1>	Minister uetuli puer Falerni,
<catu. carm. 27.2>	Inger mi calices amariores,
<catu. carm. 27.3>	Vt lex Postumiae iubet magistrae
<catu. carm. 27.4>	Ebrioso acino ebriosioris.
<catu. carm. 27.5>	At uos quo lubet hinc abite, lymphae,
<catu. carm. 27.6>	Vini pernicies, et ad seueros
<catu. carm. 27.7>	Migrate: hic merus est Thyonianus!
<catu. carm. 28.1>	Pisonis comites, cohors inanis
<catu. carm. 28.2>	Aptis sarcinulis et expeditis,
<catu. carm. 28.3>	Verani optime tuque mi Fabulle,
<catu. carm. 28.4>	Quid rerum geritis? satisne cum isto
<catu. carm. 28.5>	Vappa frigoraque et famem tulistis?
<catu. carm. 28.6>	Ecquidnam in tabulis patet lucelli
<catu. carm. 28.7>	Expensum, ut mihi, qui meum secutus
<catu. carm. 28.8>	Praetorem refero datum lucello?
<catu. carm. 28.9>	O Memmi, bene me ac diu supinum
<catu. carm. 28.10>	Tota ista trabe lentus irrumasti!
<catu. carm. 28.11>	Sed, quantum uideo, pari fuistis
<catu. carm. 28.12>	Casu: nam nihilo minore uerpa
<catu. carm. 28.13>	Farti estis. pete nobiles amicos!
<catu. carm. 28.14>	At uobis mala multa di deaeque
<catu. carm. 28.15>	Dent, opprobria Romulei Remique!
<catu. carm. 29.1>	Quis hoc potest uidere, quis potest pati,
<catu. carm. 29.2>	Nisi impudicus et uorax et aleo,
<catu. carm. 29.3>	Mamurram habere quod Comata Gallia
<catu. carm. 29.4>	Habebat ante et ultima Britannia?
<catu. carm. 29.5>	Cinaede Romule, haec uidebis et feres?
<catu. carm. 29.6>	Et ille nunc superbus et superfluens
<catu. carm. 29.7>	Perambulabit omnium cubilia
<catu. carm. 29.8>	Vt albulus columbus aut Adoneus?
<catu. carm. 29.9>	Cinaede Romule, haec uidebis et feres?
<catu. carm. 29.10>	Es impudicus et uorax et aleo.
<catu. carm. 29.11>	Eone nomine, imperator unice,
<catu. carm. 29.12>	Fuisti in ultima occidentis insula,
<catu. carm. 29.13>	Vt ista uostra diffututa mentula
<catu. carm. 29.14>	Ducenties comesset aut trecenties?
<catu. carm. 29.15>	Quid est alid sinistra liberalitas?
<catu. carm. 29.16>	Parum expatrauit an parum elluatus est?
<catu. carm. 29.17>	Paterna prima lancinata sunt bona;
<catu. carm. 29.18>	Secunda praeda Pontica; inde tertia
<catu. carm. 29.19>	Hibera, quam scit amnis aurifer Tagus;
<catu. carm. 29.20>	Nunc Galliae timetur et Britanniae.
<catu. carm. 29.21>	Quid hunc malum fouetis? aut quid hic potest,
<catu. carm. 29.22>	Nisi uncta deuorare patrimonia?
<catu. carm. 29.23>	Eone nomine, urbis †opulentissime†
<catu. carm. 29.24>	Socer generque, perdidistis omnia?
<catu. carm. 30.1>	Alfene immemor atque unanimis false sodalibus,
<catu. carm. 30.2>	Iam te nil miseret, dure, tui dulcis amiculi?
<catu. carm. 30.3>	Iam me prodere, iam non dubitas fallere, perfide?
<catu. carm. 30.4>	Nec facta impia fallacum hominum caelicolis placent;
<catu. carm. 30.5>	Quae tu neglegis ac me miserum deseris in malis.
<catu. carm. 30.6>	Eheu quid faciant, dic, homines cuiue habeant fidem?
<catu. carm. 30.7>	Certe tute iubebas animam tradere, inique, me
<catu. carm. 30.8>	Inducens in amorem, quasi tuta omnia mi forent.
<catu. carm. 30.9>	Idem nunc retrahis te ac tua dicta omnia factaque
<catu. carm. 30.10>	Ventos irrita ferre ac nebulas aerias sinis.
<catu. carm. 30.11>	Si tu oblitus es, at di meminerunt, meminit Fides,
<catu. carm. 30.12>	Quae te ut paeniteat postmodo facti faciet tui.
<catu. carm. 31.1>	Paene insularum, Sirmio, insularumque
<catu. carm. 31.2>	Ocelle, quascumque in liquentibus stagnis
<catu. carm. 31.3>	Marique uasto fert uterque Neptunus,
<catu. carm. 31.4>	Quam te libenter quamque laetus inuiso,
<catu. carm. 31.5>	Vix mi ipse credens Thyniam atque Bithynos
<catu. carm. 31.6>	Liquisse campos et uidere te in tuto!
<catu. carm. 31.7>	O quid solutis est beatius curis,
<catu. carm. 31.8>	Cum mens onus reponit ac peregrino
<catu. carm. 31.9>	Labore fessi uenimus larem ad nostrum
<catu. carm. 31.10>	Desideratoque acquiescimus lecto?
<catu. carm. 31.11>	Hoc est quod unum est pro laboribus tantis.
<catu. carm. 31.12>	Salue, o uenusta Sirmio, atque ero gaude
<catu. carm. 31.13>	Gaudete uosque, o Lydiae lacus undae,
<catu. carm. 31.14>	Ridete, quicquid est domi cachinnorum!
<catu. carm. 32.1>	Amabo, mea dulcis Ipsitilla.
<catu. carm. 32.2>	Meae deliciae, mei lepores,
<catu. carm. 32.3>	Iube ad te ueniam meridiatum.
<catu. carm. 32.4>	Et si iusseris, illud adiuuato,
<catu. carm. 32.5>	Ne quis liminis obseret tabellam,
<catu. carm. 32.6>	Neu tibi lubeat foras abire;
<catu. carm. 32.7>	Sed domi maneas paresque nobis
<catu. carm. 32.8>	Nouem continuas fututiones.
<catu. carm. 32.9>	Verum, si quid ages, statim iubeto:
<catu. carm. 32.10>	Nam pransus iaceo et satur supinus
<catu. carm. 32.11>	Pertundo tunicamque palliumque.
<catu. carm. 33.1>	O furum optime balneariorum,
<catu. carm. 33.2>	Vibenni pater, et cinaede fili
<catu. carm. 33.3>	(Nam dextra pater inquinatiore,
<catu. carm. 33.4>	Culo filius est uoraciore):
<catu. carm. 33.5>	Cur non exilium malasque in oras
<catu. carm. 33.6>	Itis, quandoquidem patris rapinae
<catu. carm. 33.7>	Notae sunt populo, et natis pilosas,
<catu. carm. 33.8>	Fili, non potes asse uenditare?
<catu. carm. 34.1>	Dianae sumus in fide
<catu. carm. 34.2>	Puellae et pueri integri;
<catu. carm. 34.3>	Dianam pueri integri
<catu. carm. 34.4>	Puellaeque canamus.
<catu. carm. 34.5>	O Latonia, Maximi
<catu. carm. 34.6>	Magna progenies Iouis,
<catu. carm. 34.7>	Quam mater prope Deliam
<catu. carm. 34.8>	Deposiuit oliuam,
<catu. carm. 34.9>	Montium domina ut fores
<catu. carm. 34.10>	Siluarumque uirentium
<catu. carm. 34.11>	Saltuumque reconditorum
<catu. carm. 34.12>	Amniumque sonantum,
<catu. carm. 34.13>	Tu Lucina dolentibus
<catu. carm. 34.14>	Iuno dicta puerperis,
<catu. carm. 34.15>	Tu potens Triuia et notho es
<catu. carm. 34.16>	Dicta lumine Luna.
<catu. carm. 34.17>	Tu cursu, dea, menstruo
<catu. carm. 34.18>	Metiens iter annuum
<catu. carm. 34.19>	Rustica agricolae bonis
<catu. carm. 34.20>	Tecta frugibus exples.
<catu. carm. 34.21>	Sis quocumque tibi placet
<catu. carm. 34.22>	Sancta nomine, Romulique
<catu. carm. 34.23>	Antique ut solita es bona
<catu. carm. 34.24>	Sospites ope gentem.
<catu. carm. 35.1>	Poetae tenero, meo sodali
<catu. carm. 35.2>	Velim Caecilio, papyre, dicas
<catu. carm. 35.3>	Veronam ueniat, Noui relinquens
<catu. carm. 35.4>	Comi moenia Lariumque litus,
<catu. carm. 35.5>	Nam quasdam uolo cogitationes
<catu. carm. 35.6>	Amici accipiat sui meique.
<catu. carm. 35.7>	Quare, si sapiet, uiam uorabit,
<catu. carm. 35.8>	Quamuis candida millies puella
<catu. carm. 35.9>	Euntem reuocet manusque collo
<catu. carm. 35.10>	Ambas iniciens roget morari;
<catu. carm. 35.11>	Quae nunc, si mihi uera nuntiantur,
<catu. carm. 35.12>	Illum deperit inpotente amore.
<catu. carm. 35.13>	Nam quo tempore legit incohatam
<catu. carm. 35.14>	Dindymi dominam, ex eo misellae
<catu. carm. 35.15>	Ignes interiorem edunt medullam.
<catu. carm. 35.16>	Ignosco tibi, Sapphica puella
<catu. carm. 35.17>	Musa doctior; est enim uenuste
<catu. carm. 35.18>	Magno Caecilio incohata Mater.
<catu. carm. 36.1>	Annales Volusi, cacata carta,
<catu. carm. 36.2>	Votum soluite pro mea puella;
<catu. carm. 36.3>	Nam sanctae Veneri Cupidinique
<catu. carm. 36.4>	Vouit, si sibi restitutus essem
<catu. carm. 36.5>	Desissemque truces uibrare iambos,
<catu. carm. 36.6>	Electissima pessimi poetae
<catu. carm. 36.7>	Scripta tardipedi deo daturam
<catu. carm. 36.8>	Infelicibus ustulanda lignis.
<catu. carm. 36.9>	Et hoc pessima se puella uidit
<catu. carm. 36.10>	Iocose lepide uouere diuis.
<catu. carm. 36.11>	Nunc, o caeruleo creata ponto,
<catu. carm. 36.12>	Quae sanctum Idalium Vriosque apertos
<catu. carm. 36.13>	Quaeque Ancona Cnidumque harundinosam
<catu. carm. 36.14>	Colis quaeque Amathunta quaeque Golgos
<catu. carm. 36.15>	Quaeque Durrachium Hadriae tabernam,
<catu. carm. 36.16>	Acceptum face redditumque uotum,
<catu. carm. 36.17>	Si non inlepidum neque inuenustum est.
<catu. carm. 36.18>	At uos interea uenite in ignem,
<catu. carm. 36.19>	Pleni ruris et inficetiarum
<catu. carm. 36.20>	Annales Volusi, cacata carta.
<catu. carm. 37.1>	Salax taberna uosque contubernales,
<catu. carm. 37.2>	A pilleatis nona fratribus pila,
<catu. carm. 37.3>	Solis putatis esse mentulas uobis,
<catu. carm. 37.4>	Solis licere quicquid est puellarum
<catu. carm. 37.5>	Confutuere et putare ceteros hircos?
<catu. carm. 37.6>	An, continenter quod sedetis insulsi
<catu. carm. 37.7>	Centum an ducenti, non putatis ausurum
<catu. carm. 37.8>	Me una ducentos irrumare sessores?
<catu. carm. 37.9>	Atqui putate; namque totius uobis
<catu. carm. 37.10>	Frontem tabernae sopionibus scribam.
<catu. carm. 37.11>	Puella nam mi, quae meo sinu fugit,
<catu. carm. 37.12>	Amata tantum quantum amabitur nulla,
<catu. carm. 37.13>	Pro qua mihi sunt magna bella pugnata,
<catu. carm. 37.14>	Consedit istic. Hanc boni beatique
<catu. carm. 37.15>	Omnes amatis, et quidem, quod indignum est,
<catu. carm. 37.16>	Omnes pusilli et semitarii moechi;
<catu. carm. 37.17>	Tu praeter omnes une de capillatis,
<catu. carm. 37.18>	Cuniculosae Celtiberiae fili,
<catu. carm. 37.19>	Egnati, opaca quem bonum facit barba
<catu. carm. 37.20>	Et dens Hibera defricatus urina.
<catu. carm. 38.1>	Malest, Cornifici, tuo Catullo,
<catu. carm. 38.2>	Malest, me hercule, et laboriose,
<catu. carm. 38.3>	Et magis magis in dies et horas.
<catu. carm. 38.4>	Quem tu - quod minimum facillimumque est -
<catu. carm. 38.5>	Qua solatus es allocutione?
<catu. carm. 38.6>	Irascor tibi. Sic meos amores?
<catu. carm. 38.7>	Paulum quid lubet allocutionis,
<catu. carm. 38.8>	Maestius lacrimis Simonideis.
<catu. carm. 39.1>	Egnatius, quod candidos habet dentes,
<catu. carm. 39.2>	Renidet usque quaque. Si ad rei uentum est
<catu. carm. 39.3>	Subsellium, cum orator excitat fletum,
<catu. carm. 39.4>	Renidet ille. Si ad pii rogum fili
<catu. carm. 39.5>	Lugetur, orba cum flet unicum mater,
<catu. carm. 39.6>	Renidet ille. Quicquid est, ubicumque est,
<catu. carm. 39.7>	Quodcumque agit, renidet; hunc habet morbum,
<catu. carm. 39.8>	Neque elegantem, ut arbitror, neque urbanum.
<catu. carm. 39.9>	Quare monendum est te mihi, bone Egnati:
<catu. carm. 39.10>	Si urbanus esses aut Sabinus aut Tiburs
<catu. carm. 39.11>	Aut pinguis Vmber aut obesus Etruscus
<catu. carm. 39.12>	Aut Lanuuinus ater atque dentatus
<catu. carm. 39.13>	Aut Transpadanus, ut meos quoque attingam,
<catu. carm. 39.14>	Aut qui lubet, qui puriter lauit dentes,
<catu. carm. 39.15>	Tamen renidere usque quaque te nollem;
<catu. carm. 39.16>	Nam risu inepto res ineptior nulla est.
<catu. carm. 39.17>	Nunc Celtiber es; Celtiberia in terra,
<catu. carm. 39.18>	Quod quisque minxit, hoc sibi solet mane
<catu. carm. 39.19>	Dentem atque russam defricare gingiuam,
<catu. carm. 39.20>	Vt quo iste uester expolitior dens est,
<catu. carm. 39.21>	Hoc te amplius bibisse praedicet loti.
<catu. carm. 40.1>	Quaenam te mala mens, miselle Rauide,
<catu. carm. 40.2>	Agit praecipitem in meos iambos?
<catu. carm. 40.3>	Quis deus tibi non bene aduocatus
<catu. carm. 40.4>	Vecordem parat excitare rixam?
<catu. carm. 40.5>	An ut peruenias in ora uulgi?
<catu. carm. 40.6>	Quid uis? qualubet esse notus optas:
<catu. carm. 40.7>	Eris, quandoquidem meos amores
<catu. carm. 40.8>	Cum longa uoluisti amare poena.
<catu. carm. 41.1>	Ameana puella defututa
<catu. carm. 41.2>	Tota milia me decem poposcit,
<catu. carm. 41.3>	Ista turpiculo puella naso,
<catu. carm. 41.4>	Decoctoris amica Formiani.
<catu. carm. 41.5>	Propinqui, quibus est puella curae,
<catu. carm. 41.6>	Amicos medicosque conuocate:
<catu. carm. 41.7>	Non est sana puella, nec rogare
<catu. carm. 41.8>	Qualis sit solet aes imaginosum.
<catu. carm. 42.1>	Adeste, hendecasyllabi, quot estis
<catu. carm. 42.2>	Omnes undique, quotquot estis omnes.
<catu. carm. 42.3>	Iocum me putat esse moecha turpis
<catu. carm. 42.4>	Et negat mihi uestra reddituram
<catu. carm. 42.5>	Pugillaria (si pati potestis).
<catu. carm. 42.6>	Persequamur eam, et reflagitemus.
<catu. carm. 42.7>	Quae sit, quaeritis? Illa, quam uidetis
<catu. carm. 42.8>	Turpe incedere, mimice ac moleste
<catu. carm. 42.9>	Ridentem catuli ore Gallicani.
<catu. carm. 42.10>	Circumsistite eam et reflagitate:
<catu. carm. 42.11>	"Moecha putida, redde codicillos;
<catu. carm. 42.12>	Redde, putida moecha, codicillos".
<catu. carm. 42.13>	Non assis facis? O lutum, lupanar,
<catu. carm. 42.14>	Aut si perditius potest quid esse.
<catu. carm. 42.15>	Sed non est tamen hoc satis putandum.
<catu. carm. 42.16>	Quod si non aliud potest, ruborem
<catu. carm. 42.17>	Ferreo canis exprimamus ore.
<catu. carm. 42.18>	Conclamate iterum altiore uoce:
<catu. carm. 42.19>	"Moecha putida, redde codicillos;
<catu. carm. 42.20>	Redde, putida moecha, codicillos".
<catu. carm. 42.21>	Sed nil proficimus, nihil mouetur.
<catu. carm. 42.22>	Mutanda est ratio modusque nobis,
<catu. carm. 42.23>	Si quid proficere amplius potestis:
<catu. carm. 42.24>	"Pudica et proba, redde codicillos".
<catu. carm. 43.1>	Salue, nec minimo puella naso
<catu. carm. 43.2>	Nec bello pede nec nigris ocellis
<catu. carm. 43.3>	Nec longis digitis nec ore sicco
<catu. carm. 43.4>	Nec sane nimis elegante lingua,
<catu. carm. 43.5>	Decoctoris amica Formiani.
<catu. carm. 43.6>	Ten prouincia narrat esse bellam?
<catu. carm. 43.7>	Tecum Lesbia nostra comparatur?
<catu. carm. 43.8>	O saeclum insapiens et infacetum!
<catu. carm. 44.1>	O funde noster seu Sabine seu Tiburs
<catu. carm. 44.2>	(Nam te esse Tiburtem autumant, quibus non est
<catu. carm. 44.3>	Cordi Catullum laedere; at quibus cordi est,
<catu. carm. 44.4>	Quouis Sabinum pignore esse contendunt),
<catu. carm. 44.5>	Sed seu Sabine siue uerius Tiburs,
<catu. carm. 44.6>	Fui libenter in tua suburbana
<catu. carm. 44.7>	Villa malamque pectore expuli tussim,
<catu. carm. 44.8>	Non inmerenti quam mihi meus uenter,
<catu. carm. 44.9>	Dum sumptuosas appeto, dedit, cenas.
<catu. carm. 44.10>	Nam, Sestianus dum uolo esse conuiua,
<catu. carm. 44.11>	Orationem in Antium petitorem
<catu. carm. 44.12>	Plenam ueneni et pestilentiae legi.
<catu. carm. 44.13>	Hic me grauedo frigida et frequens tussis
<catu. carm. 44.14>	Quassauit, usque dum in tuum sinum fugi
<catu. carm. 44.15>	Et me recuraui otioque et urtica.
<catu. carm. 44.16>	Quare refectus maximas tibi grates
<catu. carm. 44.17>	Ago, meum quod non es ulta peccatum.
<catu. carm. 44.18>	Nec deprecor iam, si nefaria scripta
<catu. carm. 44.19>	Sesti recepso, quin grauedinem et tussim
<catu. carm. 44.20>	Non mi, sed ipsi Sestio ferat frigus,
<catu. carm. 44.21>	Qui tunc uocat me, cum malum librum legei.
<catu. carm. 45.1>	Acmen Septimius suos amores
<catu. carm. 45.2>	Tenens in gremio "Mea" inquit "Acme,
<catu. carm. 45.3>	Ni te perdite amo atque amare porro
<catu. carm. 45.4>	Omnes sum assidue paratus annos
<catu. carm. 45.5>	Quantum qui pote plurimum perire,
<catu. carm. 45.6>	Solus in Libya Indiaque tosta
<catu. carm. 45.7>	Caesio ueniam obuius leoni."
<catu. carm. 45.8>	Hoc ut dixit, Amor sinistra ut ante
<catu. carm. 45.9>	Dextra sternuit approbationem.
<catu. carm. 45.10>	At Acme leuiter caput reflectens
<catu. carm. 45.11>	Et dulcis pueri ebrios ocellos
<catu. carm. 45.12>	Illo purpureo ore sauiata,
<catu. carm. 45.13>	"Sic" inquit "mea uita Septimille,
<catu. carm. 45.14>	Huic uni domino usque seruiamus,
<catu. carm. 45.15>	Vt multo mihi maior acriorque
<catu. carm. 45.16>	Ignis mollibus ardet in medullis."
<catu. carm. 45.17>	Hoc ut dixit, Amor sinistra ut ante
<catu. carm. 45.18>	Dextra sternuit approbationem.
<catu. carm. 45.19>	Nunc ab auspicio bono profecti,
<catu. carm. 45.20>	Mutuis animis amant amantur.
<catu. carm. 45.21>	Vnam Septimius misellus Acmen
<catu. carm. 45.22>	Mauult quam Syrias Britanniasque;
<catu. carm. 45.23>	Vno in Septimio fidelis Acme
<catu. carm. 45.24>	Facit delicias libidinisque.
<catu. carm. 45.25>	Quis ullos homines beatiores
<catu. carm. 45.26>	Vidit, quis uenerem auspicatiorem?
<catu. carm. 46.1>	Iam uer egelidos refert tepores,
<catu. carm. 46.2>	Iam caeli furor aequinoctialis
<catu. carm. 46.3>	Iocundis Zephyri silescit aureis.
<catu. carm. 46.4>	Linquantur Phrygii, Catulle, campi
<catu. carm. 46.5>	Nicaeaeque ager uber aestuosae;
<catu. carm. 46.6>	Ad claras Asiae uolemus urbes.
<catu. carm. 46.7>	Iam mens praetrepidans auet uagari,
<catu. carm. 46.8>	Iam laeti studio pedes uigescunt.
<catu. carm. 46.9>	O dulces comitum ualete coetus,
<catu. carm. 46.10>	Longe quos simul a domo profectos
<catu. carm. 46.11>	Diuersae uarie uiae reportant.
<catu. carm. 47.1>	Porci et Socration, duae sinistrae
<catu. carm. 47.2>	Pisonis, scabies famesque mundi,
<catu. carm. 47.3>	Vos Veraniolo meo et Fabullo
<catu. carm. 47.4>	Verpus praeposuit Priapus ille;
<catu. carm. 47.5>	Vos conuiuia lauta sumptuose
<catu. carm. 47.6>	De die facitis; mei sodales
<catu. carm. 47.7>	Quaerunt in triuio uocationes.
<catu. carm. 48.1>	Mellitos oculos tuos, Iuuenti,
<catu. carm. 48.2>	Si quis me sinat usque basiare,
<catu. carm. 48.3>	Vsque ad milia basiem trecenta,
<catu. carm. 48.4>	Nec numquam uidear satur futurus,
<catu. carm. 48.5>	Non si densior aridis aristis
<catu. carm. 48.6>	Sit nostrae seges osculationis.
<catu. carm. 49.1>	Disertissime Romuli nepotum,
<catu. carm. 49.2>	Quot sunt quotque fuere, Marce Tulli,
<catu. carm. 49.3>	Quotque post aliis erunt in annis,
<catu. carm. 49.4>	Gratias tibi maximas Catullus
<catu. carm. 49.5>	Agit, pessimus omnium poeta,
<catu. carm. 49.6>	Tanto pessimus omnium poeta
<catu. carm. 49.7>	Quanto tu optimus omnium patronus.
<catu. carm. 50.1>	Hesterno, Licini, die otiosi
<catu. carm. 50.2>	Multum lusimus in meis tabellis,
<catu. carm. 50.3>	Vt conuenerat esse delicatos.
<catu. carm. 50.4>	Scribens uersiculos uterque nostrum
<catu. carm. 50.5>	Ludebat numero modo hoc modo illoc,
<catu. carm. 50.6>	Reddens mutua per iocum atque uinum.
<catu. carm. 50.7>	Atque illinc abii tuo lepore
<catu. carm. 50.8>	Incensus, Licini, facetiisque,
<catu. carm. 50.9>	Vt nec me miserum cibus iuuaret,
<catu. carm. 50.10>	Nec somnus tegeret quiete ocellos,
<catu. carm. 50.11>	Sed toto indomitus furore lecto
<catu. carm. 50.12>	Versarer cupiens uidere lucem,
<catu. carm. 50.13>	Vt tecum loquerer, simulque ut essem.
<catu. carm. 50.14>	At defessa labore membra postquam
<catu. carm. 50.15>	Semimortua lectulo iacebant,
<catu. carm. 50.16>	Hoc, iucunde, tibi poema feci,
<catu. carm. 50.17>	Ex quo perspiceres meum dolorem.
<catu. carm. 50.18>	Nunc audax caue sis, precesque nostras,
<catu. carm. 50.19>	Oramus, caue despuas, ocelle,
<catu. carm. 50.20>	Ne poenas Nemesis reposcat a te.
<catu. carm. 50.21>	Est uemens dea; laedere hanc caueto.
<catu. carm. 51.1>	Ille mi par esse deo uidetur,
<catu. carm. 51.2>	Ille, si fas est, superare diuos,
<catu. carm. 51.3>	Qui sedens aduersus identidem te
<catu. carm. 51.4>	Spectat et audit
<catu. carm. 51.5>	Dulce ridentem; misero quod omnis
<catu. carm. 51.6>	Eripit sensus mihi, nam simul te,
<catu. carm. 51.7>	Lesbia, aspexi, nihil est super mi
<catu. carm. 51.8>	Postmodo uocis,
<catu. carm. 51.9>	Lingua sed torpet, tenuis sub artus
<catu. carm. 51.10>	Flamma demanat, sonitu suopte
<catu. carm. 51.11>	Tintinant aures, gemina teguntur
<catu. carm. 51.12>	Lumina nocte.
<catu. carm. 51.13>	Otium, Catulle, tibi molestum est;
<catu. carm. 51.14>	Otio exultas nimiumque gestis;
<catu. carm. 51.15>	Otium et reges prius et beatas
<catu. carm. 51.16>	Perdidit urbes.
<catu. carm. 52.1>	Quid est, Catulle, quid moraris emori?
<catu. carm. 52.2>	Sella in curulei struma Nonius sedet,
<catu. carm. 52.3>	Per consulatum peierat Vatinius;
<catu. carm. 52.4>	Quid est, Catulle, quid moraris emori?
<catu. carm. 53.1>	Risi nescio quem modo e corona
<catu. carm. 53.2>	Qui, cum mirifice Vatiniana
<catu. carm. 53.3>	Meus crimina Caluos explicasset,
<catu. carm. 53.4>	Admirans ait haec manusque tollens:
<catu. carm. 53.5>	"Di magni, salaputium disertum!"
<catu. carm. 54.1>	Otonis caput oppido est pusillum,
<catu. carm. 54.2>	Heri rustica semilauta crura,
<catu. carm. 54.3>	Subtile et leue peditum Libonis,
<catu. carm. 54.4>	Sic, non omnia, displicere uellem
<catu. carm. 54.5>	Tibi et Sufficio seni recocto.
<catu. carm. 54.6>	Irascere iterum meis iambis
<catu. carm. 54.7>	Immerentibus, unice imperator?
<catu. carm. 55.1>	Oramus, si forte non molestum est,
<catu. carm. 55.2>	Demonstres ubi sint tuae tenebrae.
<catu. carm. 55.3>	Te Campo quaesimus in minore,
<catu. carm. 55.4>	Te in Circo, te in omnibus libellis,
<catu. carm. 55.5>	Te in templo summi Iouis sacrato.
<catu. carm. 55.6>	In Magni simul ambulatione
<catu. carm. 55.7>	Femellas omnes, amice, prendi,
<catu. carm. 55.8>	Quas uultu uidi tamen sereno.
<catu. carm. 55.9>	Auens te sic ipse flagitabam:
<catu. carm. 55.10>	"Camerium mihi, pessimae puellae!"
<catu. carm. 55.11>	Quaedam inquit: "Nudum reclude pectus:
<catu. carm. 55.12>	En hic in roseis latet papillis".
<catu. carm. 55.13>	Sed te iam ferre Herculei labos est.
<catu. carm. 55.14>	Tanto te in fastu negas, amice?
<catu. carm. 55.15>	Dic nobis ubi sis futurus, ede
<catu. carm. 55.16>	Audacter, committe, crede luci.
<catu. carm. 55.17>	Num te lacteolae tenent puellae?
<catu. carm. 55.18>	Si linguam clauso tenes in ore,
<catu. carm. 55.19>	Fructus proicies amoris omnes;
<catu. carm. 55.20>	Verbosa gaudet Venus loquella.
<catu. carm. 55.21>	Vel si uis, licet obseres palatum,
<catu. carm. 55.22>	Dum uestri sim particeps amoris.
<catu. carm. 56.1>	O rem ridiculam, Cato, et iocosam
<catu. carm. 56.2>	Dignamque auribus et tuo cachinno!
<catu. carm. 56.3>	Ride quicquid amas, Cato, Catullum:
<catu. carm. 56.4>	Res est ridicula et nimis iocosa.
<catu. carm. 56.5>	Deprendi modo pupulum puellae
<catu. carm. 56.6>	Trusantem; hunc ego, si placet Dionae,
<catu. carm. 56.7>	Protelo rigida mea cecidi.
<catu. carm. 57.1>	Pulcre conuenit improbis cinaedis,
<catu. carm. 57.2>	Mamurrae pathicoque Caesarique.
<catu. carm. 57.3>	Nec mirum; maculae pares utrisque,
<catu. carm. 57.4>	Vrbana altera et illa Formiana,
<catu. carm. 57.5>	Impressae resident nec eluentur;
<catu. carm. 57.6>	Morbosi pariter, gemelli utrique,
<catu. carm. 57.7>	Vno in lecticulo erudituli ambo,
<catu. carm. 57.8>	Non hic quam ille magis uorax adulter,
<catu. carm. 57.9>	Riuales socii et puellularum.
<catu. carm. 57.10>	Pulcre conuenit improbis cinaedis.
<catu. carm. 58.1>	Caeli, Lesbia nostra, Lesbia illa,
<catu. carm. 58.2>	Illa Lesbia, quam Catullus unam
<catu. carm. 58.3>	Plus quam se atque suos amauit omnes,
<catu. carm. 58.4>	Nunc in quadriuiis et angiportis
<catu. carm. 58.5>	Glubit magnanimos Remi nepotes.
<catu. carm. 58b.1>	Non custos si fingar ille Cretum,
<catu. carm. 58b.2>	Non Ladas ego pinnipesue Perseus,
<catu. carm. 58b.3>	Non si Pegaseo ferar uolatu,
<catu. carm. 58b.4>	Non Rhesi niueae citaeque bigae;
<catu. carm. 58b.5>	Adde huc plumipedas uolatilesque,
<catu. carm. 58b.6>	Ventorumque simul require cursum,
<catu. carm. 58b.7>	Quos uinctos, Cameri, mihi dicares:
<catu. carm. 58b.8>	Defessus tamen omnibus medullis
<catu. carm. 58b.9>	Et multis languoribus peresus
<catu. carm. 58b.10>	Essem te mihi, amice, quaeritando.
<catu. carm. 59.1>	Bononiensis Rufa Rufulum fellat,
<catu. carm. 59.2>	Vxor Meneni, saepe quam in sepulcretis
<catu. carm. 59.3>	Vidistis ipso rapere de rogo cenam,
<catu. carm. 59.4>	Cum deuolutum ex igne prosequens panem
<catu. carm. 59.5>	Ab semiraso tunderetur ustore.
<catu. carm. 60.1>	Num te leaena montibus Libystinis
<catu. carm. 60.2>	Aut Scylla latrans infima inguinum parte
<catu. carm. 60.3>	Tam mente dura procreauit ac taetra,
<catu. carm. 60.4>	Vt supplicis uocem in nouissimo casu
<catu. carm. 60.5>	Contemptam haberes, a! nimis fero corde?
<catu. carm. 61.1>	Collis o Heliconiei
<catu. carm. 61.2>	Cultor, Vraniae genus,
<catu. carm. 61.3>	Qui rapis teneram ad uirum
<catu. carm. 61.4>	Virginem, o Hymenaee Hymen,
<catu. carm. 61.5>	O Hymen Hymenaee,
<catu. carm. 61.6>	Cinge tempora floribus
<catu. carm. 61.7>	Suaue olentis amaraci,
<catu. carm. 61.8>	Flammeum cape laetus, huc
<catu. carm. 61.9>	Huc ueni niueo gerens
<catu. carm. 61.10>	Luteum pede soccum,
<catu. carm. 61.11>	Excitusque hilari die,
<catu. carm. 61.12>	Nuptialia concinens
<catu. carm. 61.13>	Voce carmina tinnula,
<catu. carm. 61.14>	Pelle humum pedibus, manu
<catu. carm. 61.15>	Pineam quate taedam.
<catu. carm. 61.16>	Namque Vibia Manlio,
<catu. carm. 61.17>	Qualis Idalium colens
<catu. carm. 61.18>	Venit ad Phrygium Venus
<catu. carm. 61.19>	Iudicem, bona cum bona
<catu. carm. 61.20>	Nubet alite uirgo,
<catu. carm. 61.21>	Floridis uelut enitens
<catu. carm. 61.22>	Myrtus Asia ramulis,
<catu. carm. 61.23>	Quos Hamadryades deae
<catu. carm. 61.24>	Ludicrum sibi roscido
<catu. carm. 61.25>	Nutriunt umore.
<catu. carm. 61.26>	Quare age huc aditum ferens
<catu. carm. 61.27>	Perge linquere Thespiae
<catu. carm. 61.28>	Rupis Aonios specus,
<catu. carm. 61.29>	Nympha quos super irrigat
<catu. carm. 61.30>	Frigerans Aganippe,
<catu. carm. 61.31>	Ac domum dominam uoca
<catu. carm. 61.32>	Coniugis cupidam noui,
<catu. carm. 61.33>	Mentem amore reuinciens,
<catu. carm. 61.34>	Vt tenax hedera huc et huc
<catu. carm. 61.35>	Arborem implicat errans.
<catu. carm. 61.36>	Vosque item simul, integrae
<catu. carm. 61.37>	Virgines, quibus aduenit
<catu. carm. 61.38>	Par dies, agite in modum
<catu. carm. 61.39>	Dicite "o Hymenaee Hymen,
<catu. carm. 61.40>	O Hymen Hymenaee",
<catu. carm. 61.41>	Vt lubentius, audiens
<catu. carm. 61.42>	Se citarier ad suum
<catu. carm. 61.43>	Munus, huc aditum ferat
<catu. carm. 61.44>	Dux bonae Veneris, boni
<catu. carm. 61.45>	Coniugator amoris.
<catu. carm. 61.46>	Quis deus magis est ama-
<catu. carm. 61.47>	Tis petendus amantibus?
<catu. carm. 61.48>	Quem colent homines magis
<catu. carm. 61.49>	Caelitum? o Hymenaee Hymen,
<catu. carm. 61.50>	O Hymen Hymenaee.
<catu. carm. 61.51>	Te suis tremulus parens
<catu. carm. 61.52>	Inuocat, tibi uirgines
<catu. carm. 61.53>	Zonula soluunt sinus,
<catu. carm. 61.54>	Te timens cupida nouos
<catu. carm. 61.55>	Captat aure maritus,
<catu. carm. 61.56>	Tu fero iuueni in manus
<catu. carm. 61.57>	Floridam ipse puellulam
<catu. carm. 61.58>	Dedis a gremio suae
<catu. carm. 61.59>	Matris, o Hymenaee Hymen,
<catu. carm. 61.60>	O Hymen Hymenaee.
<catu. carm. 61.61>	Nil potest sine te Venus,
<catu. carm. 61.62>	Fama quod bona comprobet,
<catu. carm. 61.63>	Commodi capere, at potest
<catu. carm. 61.64>	Te uolente. Quis huic deo
<catu. carm. 61.65>	Compararier ausit?
<catu. carm. 61.66>	Nulla quit sine te domus
<catu. carm. 61.67>	Liberos dare, nec parens
<catu. carm. 61.68>	Stirpe nitier; at potest
<catu. carm. 61.69>	Te uolente. Quis huic deo
<catu. carm. 61.70>	Compararier ausit?
<catu. carm. 61.71>	Quae tuis careat sacris,
<catu. carm. 61.72>	Non queat dare praesides
<catu. carm. 61.73>	Terra finibus; at queat
<catu. carm. 61.74>	Te uolente. Quis huic deo
<catu. carm. 61.75>	Compararier ausit?
<catu. carm. 61.76>	Claustra pandite ianuae;
<catu. carm. 61.77>	Virgo adest. Viden ut faces
<catu. carm. 61.78>	Splendidas quatiunt comas?
<catu. carm. 61.79>	...
<catu. carm. 61.80>	...
<catu. carm. 61.81>	...
<catu. carm. 61.82>	...auditum...
<catu. carm. 61.83>	Tardet ingenuus pudor;
<catu. carm. 61.84>	Quem tamen magis audiens,
<catu. carm. 61.85>	Flet, quod ire necesse est.
<catu. carm. 61.86>	Flere desine. Non tibi, Au-
<catu. carm. 61.87>	Runculeia, periculum est
<catu. carm. 61.88>	Ne qua femina pulcrior
<catu. carm. 61.89>	Clarum ab Oceano diem
<catu. carm. 61.90>	Viderit uenientem.
<catu. carm. 61.91>	Talis in uario solet
<catu. carm. 61.92>	Diuitis domini hortulo
<catu. carm. 61.93>	Stare flos hyacinthinus.
<catu. carm. 61.94>	Sed moraris, abit dies.
<catu. carm. 61.95>	Prodeas, noua nupta.
<catu. carm. 61.96>	Prodeas, noua nupta, si
<catu. carm. 61.97>	Iam uidetur, et audias
<catu. carm. 61.98>	Nostra uerba. Viden? faces
<catu. carm. 61.99>	Aureas quatiunt comas.
<catu. carm. 61.100>	Prodeas, noua nupta.
<catu. carm. 61.101>	Non tuus leuis in mala
<catu. carm. 61.102>	Deditus uir adultera
<catu. carm. 61.103>	Probra turpia persequens
<catu. carm. 61.104>	A tuis teneris uolet
<catu. carm. 61.105>	Secubare papillis,
<catu. carm. 61.106>	Lenta sed uelut adsitas
<catu. carm. 61.107>	Vitis implicat arbores,
<catu. carm. 61.108>	Implicabitur in tuum
<catu. carm. 61.109>	Complexum. Sed abit dies.
<catu. carm. 61.110>	Prodeas, noua nupta.
<catu. carm. 61.111>	O cubile, quod omnibus
<catu. carm. 61.112>	...
<catu. carm. 61.113>	...
<catu. carm. 61.114>	...
<catu. carm. 61.115>	Candido pede lecti.
<catu. carm. 61.116>	Quae tuo ueniunt ero,
<catu. carm. 61.117>	Quanta gaudia, quae uaga
<catu. carm. 61.118>	Nocte, quae medio die
<catu. carm. 61.119>	Gaudeat! sed abit dies.
<catu. carm. 61.120>	Prodeas, noua nupta.
<catu. carm. 61.121>	Tollite, o pueri, faces;
<catu. carm. 61.122>	Flammeum uideo uenire.
<catu. carm. 61.123>	Ite, concinite in modum.
<catu. carm. 61.124>	Io Hymen Hymenaee io,
<catu. carm. 61.125>	Io Hymen Hymenaee.
<catu. carm. 61.126>	Ne diu taceat procax
<catu. carm. 61.127>	Fescennina iocatio,
<catu. carm. 61.128>	Nec nuces pueris neget
<catu. carm. 61.129>	Desertum domini audiens
<catu. carm. 61.130>	Concubinus amorem.
<catu. carm. 61.131>	Da nuces pueris, iners
<catu. carm. 61.132>	Concubine; satis diu
<catu. carm. 61.133>	Lusisti nucibus; lubet
<catu. carm. 61.134>	Iam seruire Talasio.
<catu. carm. 61.135>	Concubine, nuces da.
<catu. carm. 61.136>	Sordebant tibi uilicae,
<catu. carm. 61.137>	Concubine, hodie atque heri:
<catu. carm. 61.138>	Nunc tuum cinerarius
<catu. carm. 61.139>	Tondet os. Miser, a! miser
<catu. carm. 61.140>	Concubine, nuces da.
<catu. carm. 61.141>	Diceris male te a tuis
<catu. carm. 61.142>	Vnguentate glabris marite
<catu. carm. 61.143>	Abstinere; sed abstine.
<catu. carm. 61.144>	Io Hymen Hymenaee io,
<catu. carm. 61.145>	Io Hymen Hymenaee.
<catu. carm. 61.146>	Scimus haec tibi quae licent
<catu. carm. 61.147>	Sola cognita; sed marito
<catu. carm. 61.148>	Ista non eadem licent.
<catu. carm. 61.149>	Io Hymen Hymenaee io,
<catu. carm. 61.150>	Io Hymen Hymenaee.
<catu. carm. 61.151>	Nupta, tu quoque, quae tuus
<catu. carm. 61.152>	Vir petet, caue ne neges,
<catu. carm. 61.153>	Ni petitum aliunde eat.
<catu. carm. 61.154>	Io Hymen Hymenaee io,
<catu. carm. 61.155>	Io Hymen Hymenaee.
<catu. carm. 61.156>	En tibi domus - ut potens
<catu. carm. 61.157>	Et beata - uiri tui,
<catu. carm. 61.158>	Quae tibi sine seruiat,
<catu. carm. 61.159>	Io Hymen Hymenaee io,
<catu. carm. 61.160>	Io Hymen Hymenaee,
<catu. carm. 61.161>	Vsque dum tremulum mouens
<catu. carm. 61.162>	Cana tempus anilitas
<catu. carm. 61.163>	Omnia omnibus annuit.
<catu. carm. 61.164>	Io Hymen Hymenaee io,
<catu. carm. 61.165>	Io Hymen Hymenaee.
<catu. carm. 61.166>	Transfer omine cum bono
<catu. carm. 61.167>	Limen, aureolos pedes,
<catu. carm. 61.168>	Rasilemque subi forem.
<catu. carm. 61.169>	Io Hymen Hymenaee io,
<catu. carm. 61.170>	Io Hymen Hymenaee.
<catu. carm. 61.171>	Aspice, unus ut accubans
<catu. carm. 61.172>	Vir tuus Tyrio in toro
<catu. carm. 61.173>	Totus immineat tibi.
<catu. carm. 61.174>	Io Hymen Hymenaee io,
<catu. carm. 61.175>	Io Hymen Hymenaee.
<catu. carm. 61.176>	Illi non minus ac tibi
<catu. carm. 61.177>	Pectore uritur intimo
<catu. carm. 61.178>	Flamma, sed penite magis.
<catu. carm. 61.179>	Io Hymen Hymenaee io,
<catu. carm. 61.180>	Io Hymen Hymenaee.
<catu. carm. 61.181>	Mitte bracchiolum teres,
<catu. carm. 61.182>	Praetextate, puellulae,
<catu. carm. 61.183>	Iam cubile adeat uiri.
<catu. carm. 61.184>	Io Hymen Hymenaee io,
<catu. carm. 61.185>	Io Hymen Hymenaee.
<catu. carm. 61.186>	Vos, bonae senibus uiris
<catu. carm. 61.187>	Cognitae bene feminae,
<catu. carm. 61.188>	Collocate puellulam.
<catu. carm. 61.189>	Io Hymen Hymenaee io,
<catu. carm. 61.190>	Io Hymen Hymenaee.
<catu. carm. 61.191>	Iam licet uenias, marite;
<catu. carm. 61.192>	Vxor in thalamo tibi est,
<catu. carm. 61.193>	Ore floridulo nitens
<catu. carm. 61.194>	Alba parthenice uelut
<catu. carm. 61.195>	Luteumue papauer.
<catu. carm. 61.196>	At, marite, ita me iuuent
<catu. carm. 61.197>	Caelites, nihilo minus
<catu. carm. 61.198>	Pulcher es, neque te Venus
<catu. carm. 61.199>	Neglegit. Sed abit dies;
<catu. carm. 61.200>	Perge, ne remorare.
<catu. carm. 61.201>	Non diu remoratus es,
<catu. carm. 61.202>	Iam uenis. Bona te Venus
<catu. carm. 61.203>	Iuuerit, quoniam palam
<catu. carm. 61.204>	Quod cupis cupis et bonum
<catu. carm. 61.205>	Non abscondis amorem.
<catu. carm. 61.206>	Ille pulueris Africi
<catu. carm. 61.207>	Siderumque micantium
<catu. carm. 61.208>	Subducat numerum prius,
<catu. carm. 61.209>	Qui uestri numerare uult
<catu. carm. 61.210>	Multa milia ludi:
<catu. carm. 61.211>	Ludite ut lubet et breui
<catu. carm. 61.212>	Liberos date. Non decet
<catu. carm. 61.213>	Tam uetus sine liberis
<catu. carm. 61.214>	Nomen esse, sed indidem
<catu. carm. 61.215>	Semper ingenerari.
<catu. carm. 61.216>	Torquatus uolo paruulus
<catu. carm. 61.217>	Matris e gremio suae
<catu. carm. 61.218>	Porrigens teneras manus
<catu. carm. 61.219>	Dulce rideat ad patrem
<catu. carm. 61.220>	Semihiante labello.
<catu. carm. 61.221>	Sit suo similis patri
<catu. carm. 61.222>	Manlio et facile omnibus
<catu. carm. 61.223>	Noscitetur ab insciis,
<catu. carm. 61.224>	Et pudicitiam suae
<catu. carm. 61.225>	Matris indicet ore.
<catu. carm. 61.226>	Talis illius a bona
<catu. carm. 61.227>	Matre laus genus approbet,
<catu. carm. 61.228>	Qualis unica ab optima
<catu. carm. 61.229>	Matre Telemacho manet
<catu. carm. 61.230>	Fama Penelopeo.
<catu. carm. 61.231>	Claudite ostia, uirgines;
<catu. carm. 61.232>	Lusimus satis. At, boni
<catu. carm. 61.233>	Coniuges, bene uiuite et
<catu. carm. 61.234>	Munere assiduo ualentem
<catu. carm. 61.235>	Exercete iuuentam.
<catu. carm. 62.1>	Vesper adest, iuuenes, consurgite; Vesper Olympo
<catu. carm. 62.2>	Expectata diu uix tandem lumina tollit.
<catu. carm. 62.3>	Surgere iam tempus, iam pinguis linquere mensas;
<catu. carm. 62.4>	Iam ueniet uirgo, iam dicetur hymenaeus.
<catu. carm. 62.5>	Hymen o Hymenaee, Hymen ades o Hymenaee!
<catu. carm. 62.6>	Cernitis, innuptae, iuuenes? consurgite contra;
<catu. carm. 62.7>	Nimirum Oetaeos ostendit noctifer ignes.
<catu. carm. 62.8>	Sic certest; uiden ut perniciter exiluere?
<catu. carm. 62.9>	Non temere exiluere; canent quod uincere par est.
<catu. carm. 62.10>	Hymen o Hymenaee, Hymen ades o Hymenaee!
<catu. carm. 62.11>	Non facilis nobis, aequalis, palma parata est;
<catu. carm. 62.12>	Aspicite, innuptae secum ut meditata requirunt.
<catu. carm. 62.13>	Non frustra meditantur; habent memorabile quod sit.
<catu. carm. 62.14>	Nec mirum, penitus quae tota mente laborent.
<catu. carm. 62.15>	Nos alio mentes, alio diuisimus aures;
<catu. carm. 62.16>	Iure igitur uincemur; amat uictoria curam.
<catu. carm. 62.17>	Quare nunc animos saltem conuertite uestros;
<catu. carm. 62.18>	Dicere iam incipient, iam respondere decebit.
<catu. carm. 62.19>	Hymen o Hymenaee, Hymen ades o Hymenaee.
<catu. carm. 62.20>	Hespere, qui caelo fertur crudelior ignis?
<catu. carm. 62.21>	Qui natam possis complexu auellere matris,
<catu. carm. 62.22>	Complexu matris retinentem auellere natam
<catu. carm. 62.23>	Et iuueni ardenti castam donare puellam.
<catu. carm. 62.24>	Quid faciunt hostes capta crudelius urbe?
<catu. carm. 62.25>	Hymen o Hymenaee, Hymen ades o Hymenaee!
<catu. carm. 62.26>	Hespere, qui caelo lucet iocundior ignis?
<catu. carm. 62.27>	Qui desponsa tua firmes conubia flamma,
<catu. carm. 62.28>	Quae pepigere uiri, pepigerunt ante parentes
<catu. carm. 62.29>	Nec iunxere prius quam se tuus extulit ardor.
<catu. carm. 62.30>	Quid datur a diuis felici optatius hora?
<catu. carm. 62.31>	Hymen o Hymenaee, Hymen ades o Hymenaee!
<catu. carm. 62.32>	Hesperus e nobis, aequalis, abstulit unam
<catu. carm. 62.33>	Namque tuo aduentu uigilat custodia semper.
<catu. carm. 62.34>	Nocte latent fures, quos idem saepe reuertens,
<catu. carm. 62.35>	Hespere, mutato comprendis nomine eosdem.
<catu. carm. 62.36>	At lubet innuptis ficto te carpere questu.
<catu. carm. 62.37>	Quid tum, si carpunt tacita quem mente requirunt?
<catu. carm. 62.38>	Hymen o Hymenaee, Hymen ades o Hymenaee!
<catu. carm. 62.39>	Vt flos in saeptis secretus nascitur hortis,
<catu. carm. 62.40>	Ignotus pecori, nullo conuolsus aratro,
<catu. carm. 62.41>	Quem mulcent aurae, firmat sol, educat imber;
<catu. carm. 62.42>	Multi illum pueri, multae optauere puellae;
<catu. carm. 62.43>	Idem cum tenui carptus defloruit ungui,
<catu. carm. 62.44>	Nulli illum pueri, nullae optauere puellae;
<catu. carm. 62.45>	Sic uirgo, dum intacta manet, dum cara suis est;
<catu. carm. 62.46>	Cum castum amisit polluto corpore florem,
<catu. carm. 62.47>	Nec pueris iucunda manet, nec cara puellis.
<catu. carm. 62.48>	Hymen o Hymenaee, Hymen ades o Hymenaee!
<catu. carm. 62.49>	Vt uidua in nudo uitis quae nascitur aruo
<catu. carm. 62.50>	Numquam se extollit, numquam mitem educat uuam,
<catu. carm. 62.51>	Sed tenerum prono deflectens pondere corpus
<catu. carm. 62.52>	Iam iam contingit summum radice flagellum;
<catu. carm. 62.53>	Hanc nulli agricolae, nulli accoluere iuuenci;
<catu. carm. 62.54>	At si forte eadem est ulmo coniuncta marito,
<catu. carm. 62.55>	Multi illam agricolae, multi accoluere iuuenci;
<catu. carm. 62.56>	Sic uirgo dum intacta manet, dum inculta senescit;
<catu. carm. 62.57>	Cum par conubium maturo tempore adepta est,
<catu. carm. 62.58>	Cara uiro magis et minus est inuisa parenti.
<catu. carm. 62.59>	At tu ne pugna cum tali coniuge uirgo.
<catu. carm. 62.60>	Non aequomst pugnare, pater cui tradidit ipse;
<catu. carm. 62.61>	Ipse pater cum matre, quibus parere necesse est.
<catu. carm. 62.62>	Virginitas non tota tuast, ex parte parentum est,
<catu. carm. 62.63>	Tertia pars patri, pars est data tertia matri,
<catu. carm. 62.64>	Tertia sola tuast; noli pugnare duobus,
<catu. carm. 62.65>	Qui genero sua iura simul cum dote dederunt.
<catu. carm. 62.66>	Hymen o Hymenaee, Hymen ades o Hymenaee!
<catu. carm. 63.1>	Super alta uectus Attis celeri rate maria
<catu. carm. 63.2>	Phrygium ut nemus citato cupide pede tetigit
<catu. carm. 63.3>	Adiitque opaca siluis redimita loca deae,
<catu. carm. 63.4>	Stimulatus ibi furenti rabie uagus animis
<catu. carm. 63.5>	Deuolsit ilei acuto sibi pondera silice;
<catu. carm. 63.6>	Itaque ut relicta sensit sibi membra sine uiro,
<catu. carm. 63.7>	Etiam recente terrae sola sanguine maculans
<catu. carm. 63.8>	Niueis citata cepit manibus leue typanum,
<catu. carm. 63.9>	Typanum tuom, Cybebe, tua, mater, initia,
<catu. carm. 63.10>	Quatiensque terga tauri teneris caua digitis
<catu. carm. 63.11>	Canere haec suis adorta est tremebunda comitibus:
<catu. carm. 63.12>	"Agite ite ad alta, Gallae, Cybeles nemora simul,
<catu. carm. 63.13>	Simul ite, Dindymenae dominae uaga pecora,
<catu. carm. 63.14>	Aliena quae petentes uelut exules loca
<catu. carm. 63.15>	Sectam meam exsecutae duce me mihi comites
<catu. carm. 63.16>	Rapidum salum tulistis truculentaque pelagi
<catu. carm. 63.17>	Et corpus euirastis ueneris nimio odio,
<catu. carm. 63.18>	Hilarate erae citatis erroribus animum.
<catu. carm. 63.19>	Mora tarda mente cedat; simul ite, sequimini
<catu. carm. 63.20>	Phrygiam ad domum Cybebes, Phrygia ad nemora deae,
<catu. carm. 63.21>	Vbi cymbalum sonat uox, ubi tympana reboant,
<catu. carm. 63.22>	Tibicen ubi canit Phryx curuo graue calamo,
<catu. carm. 63.23>	Vbi capita Maenades ui iaciunt hederigerae,
<catu. carm. 63.24>	Vbi sacra sancta acutis ululatibus agitant,
<catu. carm. 63.25>	Vbi sueuit illa diuae uolitare uaga cohors;
<catu. carm. 63.26>	Quo nos decet citatis celerare tripudiis".
<catu. carm. 63.27>	Simul haec comitibus Attis cecinit notha mulier,
<catu. carm. 63.28>	Thiasus repente linguis trepidantibus ululat,
<catu. carm. 63.29>	Leue tympanum remugit, caua cymbala recrepant,
<catu. carm. 63.30>	Viridem citus adit Idam properante pede chorus.
<catu. carm. 63.31>	Furibunda simul anhelans uaga uadit, animam agens,
<catu. carm. 63.32>	Comitata tympano Attis per opaca nemora dux,
<catu. carm. 63.33>	Veluti iuuenca uitans onus indomita iugi;
<catu. carm. 63.34>	Rapidae ducem secuntur Gallae properipedem.
<catu. carm. 63.35>	Itaque ut domum Cybebes tetigere lassulae,
<catu. carm. 63.36>	Nimio e labore somnum capiunt sine Cerere.
<catu. carm. 63.37>	Piger his labante languore oculos sopor operit;
<catu. carm. 63.38>	Abit in quiete molli rabidus furor animi.
<catu. carm. 63.39>	Sed ubi oris aurei Sol radiantibus oculis
<catu. carm. 63.40>	Lustrauit aethera album, sola dura, mare ferum,
<catu. carm. 63.41>	Pepulitque noctis umbras uegetis sonipedibus,
<catu. carm. 63.42>	Ibi Somnus excitum Attin fugiens citus abiit;
<catu. carm. 63.43>	Trepidante eum recepit dea Pasithea sinu.
<catu. carm. 63.44>	Ita de quiete molli rapida sine rabie
<catu. carm. 63.45>	Simul ipsa pectore Attis sua facta recoluit,
<catu. carm. 63.46>	Liquidaque mente uidit sine quis ubique foret,
<catu. carm. 63.47>	Animo aestuante rusum reditum ad uada retulit.
<catu. carm. 63.48>	Ibi maria uasta uisens lacrimantibus oculis,
<catu. carm. 63.49>	Patriam allocuta maestast ita uoce miseriter:
<catu. carm. 63.50>	"Patria o mei creatrix, patria o mea genetrix,
<catu. carm. 63.51>	Ego quam miser relinquens, dominos ut erifugae
<catu. carm. 63.52>	Famuli solent, ad Idae tetuli nemora pedem,
<catu. carm. 63.53>	Vt aput niuem et ferarum gelida stabula forem
<catu. carm. 63.54>	Et earum omnia adirem furibunda latibula,
<catu. carm. 63.55>	Vbinam aut quibus locis te positam, patria, reor?
<catu. carm. 63.56>	Cupit ipsa pupula ad te sibi dirigere aciem,
<catu. carm. 63.57>	Rabie fera carens dum breue tempus animus est.
<catu. carm. 63.58>	Egone a mea remota haec ferar in nemora domo?
<catu. carm. 63.59>	Patria, bonis, amicis, genitoribus abero?
<catu. carm. 63.60>	Abero foro, palaestra, stadio et gyminasiis?
<catu. carm. 63.61>	Miser a! miser, querendum est etiam atque etiam, anime.
<catu. carm. 63.62>	Quod enim genus figura est, ego non quod obierim?
<catu. carm. 63.63>	Ego mulier, ego adolescens, ego ephebus, ego puer,
<catu. carm. 63.64>	Ego gymnasi fui flos, ego eram decus olei;
<catu. carm. 63.65>	Mihi ianuae frequentes, mihi limina tepida;
<catu. carm. 63.66>	Mihi floridis corollis redimita domus erat,
<catu. carm. 63.67>	Linquendum ubi esset orto mihi sole cubiculum.
<catu. carm. 63.68>	Ego nunc deum ministra et Cybeles famula ferar?
<catu. carm. 63.69>	Ego Maenas, ego mei pars, ego uir sterilis ero?
<catu. carm. 63.70>	Ego uiridis algida Idae niue amicta loca colam?
<catu. carm. 63.71>	Ego uitam agam sub altis Phrygiae columinibus,
<catu. carm. 63.72>	Vbi cerua siluicultrix, ubi aper nemoriuagus?
<catu. carm. 63.73>	Iam iam dolet quod egi, iam iamque paenitet".
<catu. carm. 63.74>	Roseis ut hinc labellis sonitus citus abiit,
<catu. carm. 63.75>	Geminas deorum ad aures noua nuntia referens,
<catu. carm. 63.76>	Ibi iuncta iuga resoluens Cybele leonibus
<catu. carm. 63.77>	Laeuumque pecoris hostem stimulans ita loquitur:
<catu. carm. 63.78>	"Agedum, inquit, age ferox i, fac ut hunc furor agitet,
<catu. carm. 63.79>	Fac uti furoris ictu reditum in nemora ferat,
<catu. carm. 63.80>	Mea libere nimis qui fugere imperia cupit.
<catu. carm. 63.81>	Age caede terga cauda, tua uerbera patere,
<catu. carm. 63.82>	Fac cuncta mugienti fremitu loca retonent,
<catu. carm. 63.83>	Rutilam ferox torosa ceruice quate iubam".
<catu. carm. 63.84>	Ait haec minax Cybebe religatque iuga manu.
<catu. carm. 63.85>	Ferus ipse sese adhortans rapidum incitat animo,
<catu. carm. 63.86>	Vadit, fremit, refringit uirgulta pede uago.
<catu. carm. 63.87>	At ubi umida albicantis loca litoris adiit,
<catu. carm. 63.88>	Tenerumque uidit Attin prope marmora pelagi,
<catu. carm. 63.89>	Facit impetum; ille demens fugit in nemora fera;
<catu. carm. 63.90>	Ibi semper omne uitae spatium famula fuit.
<catu. carm. 63.91>	Dea magna, dea Cybebe, dea domina Dindimei,
<catu. carm. 63.92>	Procul a mea tuos sit furor omnis, era, domo;
<catu. carm. 63.93>	Alios age incitatos, alios age rabidos.
<catu. carm. 64.1>	Peliaco quondam prognatae uertice pinus
<catu. carm. 64.2>	Dicuntur liquidas Neptuni nasse per undas
<catu. carm. 64.3>	Phasidos ad fluctus et fines Aeetaeos,
<catu. carm. 64.4>	Cum lecti iuuenes, Argiuae robora pubis,
<catu. carm. 64.5>	Auratam optantes Colchis auertere pellem
<catu. carm. 64.6>	Ausi sunt uada salsa cita decurrere puppi,
<catu. carm. 64.7>	Caerula uerrentes abiegnis aequora palmis.
<catu. carm. 64.8>	Diua quibus retinens in summis urbibus arces
<catu. carm. 64.9>	Ipsa leui fecit uolitantem flamine currum,
<catu. carm. 64.10>	Pinea coniungens inflexae texta carinae.
<catu. carm. 64.11>	Illa rudem cursu prima imbuit Amphitriten.
<catu. carm. 64.12>	Quae simul ac rostro uentosum proscidit aequor,
<catu. carm. 64.13>	Tortaque remigio spumis incanduit unda,
<catu. carm. 64.14>	Emersere freti candenti e gurgite uultus
<catu. carm. 64.15>	Aequoreae monstrum Nereides admirantes.
<catu. carm. 64.16>	Hac, illa atque alia uiderunt luce marinas
<catu. carm. 64.17>	Mortales oculis nudato corpore Nymphas
<catu. carm. 64.18>	Nutricum tenus extantes e gurgite cano.
<catu. carm. 64.19>	Tum Thetidis Peleus incensus fertur amore,
<catu. carm. 64.20>	Tum Thetis humanos non despexit hymenaeos,
<catu. carm. 64.21>	Tum Thetidi pater ipse iugandum Pelea sentit.
<catu. carm. 64.22>	O nimis optato saeclorum tempore nati
<catu. carm. 64.23>	Heroes, saluete, deum genus, o bona matrum
<catu. carm. 64.24>	Vos ego saepe meo, uos carmine compellabo,
<catu. carm. 64.25>	Teque adeo eximie taedis felicibus aucte,
<catu. carm. 64.26>	Thessaliae columen, Peleu, cui Iuppiter ipse,
<catu. carm. 64.27>	Ipse suos diuum genitor concessit amores.
<catu. carm. 64.28>	Tene Thetis tenuit pulcherrima Nereine?
<catu. carm. 64.29>	Tene suam Tethys concessit ducere neptem,
<catu. carm. 64.30>	Oceanusque, mari totum qui amplectitur orbem?
<catu. carm. 64.31>	Quae simul optatae finito tempore luces
<catu. carm. 64.32>	Aduenere, domum conuentu tota frequentat
<catu. carm. 64.33>	Thessalia, oppletur laetanti regia coetu;
<catu. carm. 64.34>	Dona ferunt prae se, declarant gaudia uultu.
<catu. carm. 64.35>	Deseritur Scyros, linquunt Pthiotica Tempe
<catu. carm. 64.36>	Crannonisque domos ac moenia Larisaea,
<catu. carm. 64.37>	Pharsaliam coeunt, Pharsalia tecta frequentant.
<catu. carm. 64.38>	Rura colit nemo, mollescunt colla iuuencis,
<catu. carm. 64.39>	Non humilis curuis purgatur uinea rastris,
<catu. carm. 64.40>	Non glebam prono conuellit uomere taurus,
<catu. carm. 64.41>	Non falx attenuat frondatorum arboris umbram,
<catu. carm. 64.42>	Squalida desertis rubigo infertur aratris.
<catu. carm. 64.43>	Ipsius at sedes, quacumque opulenta recessit
<catu. carm. 64.44>	Regia, fulgenti splendent auro atque argento.
<catu. carm. 64.45>	Candet ebur soliis, collucent pocula mensae,
<catu. carm. 64.46>	Tota domus gaudet regali splendida gaza.
<catu. carm. 64.47>	Puluinar uero diuae geniale locatur
<catu. carm. 64.48>	Sedibus in mediis, Indo quod dente politum
<catu. carm. 64.49>	Tincta tegit roseo conchyli purpura fuco.
<catu. carm. 64.50>	Haec uestis priscis hominum uariata figuris
<catu. carm. 64.51>	Heroum mira uirtutes indicat arte.
<catu. carm. 64.52>	Namque fluentisono prospectans litore Diae
<catu. carm. 64.53>	Thesea cedentem celeri cum classe tuetur
<catu. carm. 64.54>	Indomitos in corde gerens Ariadna furores,
<catu. carm. 64.55>	Necdum etiam sese quae uisit uisere credit,
<catu. carm. 64.56>	Vt pote fallaci quae tum primum excita somno
<catu. carm. 64.57>	Desertam in sola miseram se cernat harena.
<catu. carm. 64.58>	Immemor at iuuenis fugiens pellit uada remis,
<catu. carm. 64.59>	Irrita uentosae linquens promissa procellae.
<catu. carm. 64.60>	Quem procul ex alga maestis Minois ocellis,
<catu. carm. 64.61>	Saxea ut effigies bacchantis, prospicit, eheu!
<catu. carm. 64.62>	Prospicit et magnis curarum fluctuat undis,
<catu. carm. 64.63>	Non flauo retinens subtilem uertice mitram,
<catu. carm. 64.64>	Non contecta leui nudatum pectus amictu.
<catu. carm. 64.65>	Non tereti strophio lactentis uincta papillas,
<catu. carm. 64.66>	Omnia quae toto delapsa e corpore passim
<catu. carm. 64.67>	Ipsius ante pedes fluctus salis alludebant.
<catu. carm. 64.68>	Sed neque tum mitrae neque tum fluitantis amictus
<catu. carm. 64.69>	Illa uicem curans toto ex te pectore, Theseu,
<catu. carm. 64.70>	Toto animo, tota pendebat perdita mente.
<catu. carm. 64.71>	A! misera, assiduis quam luctibus externauit
<catu. carm. 64.72>	Spinosas Erycina serens in pectore curas
<catu. carm. 64.73>	Illa tempestate, ferox quo tempore Theseus
<catu. carm. 64.74>	Egressus curuis e litoribus Piraei
<catu. carm. 64.75>	Attigit iniusti regis Cortynia templa.
<catu. carm. 64.76>	Nam perhibent olim crudeli peste coactam
<catu. carm. 64.77>	Androgeoneae poenas exsoluere caedis
<catu. carm. 64.78>	Electos iuuenes simul et decus innuptarum
<catu. carm. 64.79>	Cecropiam solitam esse dapem dare Minotauro.
<catu. carm. 64.80>	Quis angusta malis cum moenia uexarentur,
<catu. carm. 64.81>	Ipse suum Theseus pro caris corpus Athenis
<catu. carm. 64.82>	Proicere optauit potius quam talia Cretam
<catu. carm. 64.83>	Funera Cecropiae nec funera portarentur,
<catu. carm. 64.84>	Atque ita naue leui nitens ac lenibus auris
<catu. carm. 64.85>	Magnanimum ad Minoa uenit sedesque superbas.
<catu. carm. 64.86>	Hunc simul ac cupido conspexit lumine uirgo
<catu. carm. 64.87>	Regia, quam suauis exspirans castus odores
<catu. carm. 64.88>	Lectulus in molli complexu matris alebat.
<catu. carm. 64.89>	Quales Eurotae progignunt numina myrtus
<catu. carm. 64.90>	Auraue distinctos educit uerna colores,
<catu. carm. 64.91>	Non prius ex illo flagrantia declinauit
<catu. carm. 64.92>	Lumina, quam cuncto concepit corpore flammam
<catu. carm. 64.93>	Funditus atque imis exarsit tota medullis.
<catu. carm. 64.94>	Heu misere exagitans immiti corde furores,
<catu. carm. 64.95>	Sancte puer, curis hominum qui gaudia misces,
<catu. carm. 64.96>	Quaeque regis Golgos quaeque Idalium frondosum,
<catu. carm. 64.97>	Qualibus incensam iactastis mente puellam
<catu. carm. 64.98>	Fluctibus in flauo saepe hospite suspirantem!
<catu. carm. 64.99>	Quantos illa tulit languenti corde timores!
<catu. carm. 64.100>	Quanto saepe magis fulgore expalluit auri,
<catu. carm. 64.101>	Cum saeuum cupiens contra contendere monstrum
<catu. carm. 64.102>	Aut mortem appeteret Theseus aut praemia laudis.
<catu. carm. 64.103>	Non ingrata tamen frustra munuscula diuis
<catu. carm. 64.104>	Promittens tacito succepit uota labello.
<catu. carm. 64.105>	Nam uelut in summo quatientem bracchia Tauro
<catu. carm. 64.106>	Quercum aut conigeram sudanti cortice pinum
<catu. carm. 64.107>	Indomitus turbo contorquens flamine robur
<catu. carm. 64.108>	Eruit (illa procul radicitus exturbata
<catu. carm. 64.109>	Prona cadit, late quaecumuis obuia frangens),
<catu. carm. 64.110>	Sic domito saeuum prostrauit corpore Theseus
<catu. carm. 64.111>	Nequiquam uanis iactantem cornua uentis.
<catu. carm. 64.112>	Inde pedem sospes multa cum laude reflexit
<catu. carm. 64.113>	Errabunda regens tenui uestigia filo,
<catu. carm. 64.114>	Ne labyrintheis e flexibus egredientem
<catu. carm. 64.115>	Tecti frustraretur inobseruabilis error.
<catu. carm. 64.116>	Sed quid ego a primo digressus carmine plura
<catu. carm. 64.117>	Commemorem, ut linquens genitoris filia uultum,
<catu. carm. 64.118>	Vt consanguineae complexum, ut denique matris
<catu. carm. 64.119>	Quae misera in gnata deperdita laetabatur,
<catu. carm. 64.120>	Omnibus his Thesei dulcem praeoptarit amorem,
<catu. carm. 64.121>	Aut ut uecta rati spumosa ad litora Diae
<catu. carm. 64.122>	Venerit, aut ut eam deuinctam lumina somno
<catu. carm. 64.123>	Liquerit immemori discedens pectore coniunx?
<catu. carm. 64.124>	Saepe illam perhibent ardenti corde furentem
<catu. carm. 64.125>	Clarisonas imo fudisse e pectore uoces,
<catu. carm. 64.126>	Ac tum praeruptos tristem conscendere montes,
<catu. carm. 64.127>	Vnde aciem in pelagi uastos pertenderet aestus,
<catu. carm. 64.128>	Tum tremuli salis aduersas procurrere in undas
<catu. carm. 64.129>	Mollia nudatae tollentem tegmina surae,
<catu. carm. 64.130>	Atque haec extremis maestam dixisse querelis,
<catu. carm. 64.131>	Frigidulos udo singultus ore cientem.
<catu. carm. 64.132>	"Sicine me patriis auectam, perfide, ab aris,
<catu. carm. 64.133>	Perfide, deserto liquisti in litore, Theseu?
<catu. carm. 64.134>	Sicine discedens neglecto numine diuum
<catu. carm. 64.135>	Immemor a! deuota domum periuria portas?
<catu. carm. 64.136>	Nullane res potuit crudelis flectere mentis
<catu. carm. 64.137>	Consilium? tibi nulla fuit clementia praesto;
<catu. carm. 64.138>	Immite ut nostri uellet miserescere pectus?
<catu. carm. 64.139>	At non haec quondam blanda promissa dedisti
<catu. carm. 64.140>	Voce mihi, non haec misere sperare iubebas,
<catu. carm. 64.141>	Sed conubia laeta, sed optatos hymenaeos;
<catu. carm. 64.142>	Quae cuncta aerii discerpunt irrita uenti.
<catu. carm. 64.143>	Nunc iam nulla uiro iuranti femina credat,
<catu. carm. 64.144>	Nulla uiri speret sermones esse fidelis;
<catu. carm. 64.145>	Quis dum aliquid cupiens animus praegestit apisci,
<catu. carm. 64.146>	Nil metuunt iurare, nihil promittere parcunt;
<catu. carm. 64.147>	Sed simul ac cupidae mentis satiata libido est,
<catu. carm. 64.148>	Dicta nihil metuere, nihil periuria curant.
<catu. carm. 64.149>	Certe ego te in medio uersantem turbine leti
<catu. carm. 64.150>	Eripui, et potius germanum amittere creui,
<catu. carm. 64.151>	Quam tibi fallaci supremo in tempore deessem;
<catu. carm. 64.152>	Pro quo dilaceranda feris dabor alitibusque
<catu. carm. 64.153>	Praeda, neque iniacta tumulabor mortua terra.
<catu. carm. 64.154>	Quaenam te genuit sola sub rupe leaena,
<catu. carm. 64.155>	Quod mare conceptum spumantibus expuit undis,
<catu. carm. 64.156>	Quae Syrtis, quae Scylla rapax, quae uasta Charybdis,
<catu. carm. 64.157>	Talia qui reddis pro dulci praemia uita?
<catu. carm. 64.158>	Si tibi non cordi fuerant conubia nostra,
<catu. carm. 64.159>	Saeua quod horrebas prisci praecepta parentis,
<catu. carm. 64.160>	At tamen in uestras potuisti ducere sedes,
<catu. carm. 64.161>	Quae tibi iucundo famularer serua labore,
<catu. carm. 64.162>	Candida permulcens liquidis uestigia lymphis
<catu. carm. 64.163>	Purpureaue tuum consternens ueste cubile.
<catu. carm. 64.164>	Sed quid ego ignaris nequiquam conquerar aureis,
<catu. carm. 64.165>	Externata malo, quae nullis sensibus auctae
<catu. carm. 64.166>	Nec missas audire queunt nec reddere uoces?
<catu. carm. 64.167>	Ille autem prope iam mediis uersatur in undis,
<catu. carm. 64.168>	Nec quisquam apparet uacua mortalis in alga,
<catu. carm. 64.169>	Sic nimis insultans extremo tempore saeua
<catu. carm. 64.170>	Fors etiam nostris inuidit questibus aures.
<catu. carm. 64.171>	Iuppiter omnipotens, utinam ne tempore primo
<catu. carm. 64.172>	Gnosia Cecropiae tetigissent litora puppes,
<catu. carm. 64.173>	Indomito nec dira ferens stipendia tauro
<catu. carm. 64.174>	Perfidus in Creta religasset nauita funem,
<catu. carm. 64.175>	Nec malus hic celans dulci crudelia forma
<catu. carm. 64.176>	Consilia in nostris requiesset sedibus hospes!
<catu. carm. 64.177>	Nam quo me referam? quali spe perdita nitor?
<catu. carm. 64.178>	Idaeosne petam montes? a! gurgite lato
<catu. carm. 64.179>	Discernens ponti truculentum ubi diuidit aequor?
<catu. carm. 64.180>	An patris auxilium sperem? quemne ipsa reliqui,
<catu. carm. 64.181>	Respersum iuuenem fraterna caede secuta?
<catu. carm. 64.182>	Coniugis an fido consoler memet amore?
<catu. carm. 64.183>	Quine fugit lentos incuruans gurgite remos?
<catu. carm. 64.184>	Praeterea nullo litus, sola insula, tecto,
<catu. carm. 64.185>	Nec patet egressus pelagi cingentibus undis;
<catu. carm. 64.186>	Nulla fugae ratio, nulla spes; omnia muta,
<catu. carm. 64.187>	Omnia sunt deserta, ostentant omnia letum.
<catu. carm. 64.188>	Non tamen ante mihi languescent lumina morte,
<catu. carm. 64.189>	Nec prius a fesso secedent corpore sensus,
<catu. carm. 64.190>	Quam iustam a diuis exposcam prodita multam,
<catu. carm. 64.191>	Caelestumque fidem postrema comprecer hora.
<catu. carm. 64.192>	Quare facta uirum multantes uindice poena,
<catu. carm. 64.193>	Eumenides, quibus anguino redimita capillo
<catu. carm. 64.194>	Frons exspirantis praeportat pectoris iras,
<catu. carm. 64.195>	Huc huc aduentate, meas audite querelas,
<catu. carm. 64.196>	Quas ego uae! misera extremis proferre medullis
<catu. carm. 64.197>	Cogor inops, ardens, amenti caeca furore.
<catu. carm. 64.198>	Quae quoniam uerae nascuntur pectore ab imo,
<catu. carm. 64.199>	Vos nolite pati nostrum uanescere luctum,
<catu. carm. 64.200>	Sed quali solam Theseus me mente reliquit,
<catu. carm. 64.201>	Tali mente, deae, funestet seque suosque."
<catu. carm. 64.202>	Has postquam maesto profudit pectore uoces,
<catu. carm. 64.203>	Supplicium saeuis exposcens anxia factis,
<catu. carm. 64.204>	Annuit inuicto caelestum numine rector.
<catu. carm. 64.205>	Quo motu tellus atque horrida contremuerunt
<catu. carm. 64.206>	Aequora concussitque micantia sidera mundus.
<catu. carm. 64.207>	Ipse autem caeca mentem caligine Theseus
<catu. carm. 64.208>	Consitus oblito dimisit pectore cuncta
<catu. carm. 64.209>	Quae mandata prius constanti mente tenebat,
<catu. carm. 64.210>	Dulcia nec maesto sustollens signa parenti
<catu. carm. 64.211>	Sospitem Erechtheum se ostendit uisere portum.
<catu. carm. 64.212>	Namque ferunt olim, classi cum moenia diuae
<catu. carm. 64.213>	Linquentem gnatum uentis concrederet Aegeus,
<catu. carm. 64.214>	Talia complexum iuueni mandata dedisse.
<catu. carm. 64.215>	"Gnate mihi longa iocundior unice uita,
<catu. carm. 64.216>	Gnate, ego quem in dubios cogor dimittere casus,
<catu. carm. 64.217>	Reddite in extrema nuper mihi fine senectae,
<catu. carm. 64.218>	Quandoquidem fortuna mea ac tua feruida uirtus
<catu. carm. 64.219>	Eripit inuito mihi te, cui languida nondum
<catu. carm. 64.220>	Lumina sunt gnati cara saturata figura;
<catu. carm. 64.221>	Non ego te gaudens laetanti pectore mittam,
<catu. carm. 64.222>	Nec te ferre sinam fortunae signa secundae,
<catu. carm. 64.223>	Sed primum multas expromam mente querelas,
<catu. carm. 64.224>	Canitiem terra atque infuso puluere foedans,
<catu. carm. 64.225>	Inde infecta uago suspendam lintea malo,
<catu. carm. 64.226>	Nostros ut luctus nostraeque incendia mentis
<catu. carm. 64.227>	Carbasus obscurata dicet ferrugine Hibera.
<catu. carm. 64.228>	Quod tibi si sancti concesserit incola Itoni,
<catu. carm. 64.229>	Quae nostrum genus ac sedes defendere Erechthei
<catu. carm. 64.230>	Annuit, ut tauri respergas sanguine dextram,
<catu. carm. 64.231>	Tum uero facito ut memori tibi condita corde
<catu. carm. 64.232>	Haec uigeant mandata, nec ulla obliteret aetas,
<catu. carm. 64.233>	Vt, simul ac nostros inuisent lumina colles,
<catu. carm. 64.234>	Funestam antemnae deponant undique uestem,
<catu. carm. 64.235>	Candidaque intorti substollant uela rudentes,
<catu. carm. 64.236>	Quam primum cernens ut laeta gaudia mente
<catu. carm. 64.237>	Agnoscam, cum te reducem aetas prospera sistet.
<catu. carm. 64.238>	Haec mandata prius constanti mente tenentem
<catu. carm. 64.239>	Thesea ceu pulsae uentorum flamine nubes
<catu. carm. 64.240>	Aerium niuei montis liquere cacumen.
<catu. carm. 64.241>	At pater, ut summa prospectum ex arce petebat,
<catu. carm. 64.242>	Anxia in assiduos absumens lumina fletus,
<catu. carm. 64.243>	Cum primum inflati conspexit lintea ueli,
<catu. carm. 64.244>	Praecipitem sese scopulorum e uertice iecit,
<catu. carm. 64.245>	Amissum credens immiti Thesea fato.
<catu. carm. 64.246>	Sic funesta domus ingressus tecta paterna
<catu. carm. 64.247>	Morte ferox Theseus qualem Minoidi luctum
<catu. carm. 64.248>	Obtulerat mente immemori talem ipse recepit.
<catu. carm. 64.249>	Quae tum prospectans cedentem maesta carinam
<catu. carm. 64.250>	Multiplices animo uoluebat saucia curas.
<catu. carm. 64.251>	At parte ex alia florens uolitabat Iacchus
<catu. carm. 64.252>	Cum thiaso Satyrorum et Nysigenis Silenis,
<catu. carm. 64.253>	Te quaerens, Ariadna, tuoque incensus amore.
<catu. carm. 64.254>	Quae tum alacres passim lymphata mente furebant
<catu. carm. 64.255>	Euhoe bacchantes, euhoe capita inflectentes.
<catu. carm. 64.256>	Harum pars tecta quatiebant cuspide thyrsos,
<catu. carm. 64.257>	Pars e diuulso iactabant membra iuuenco,
<catu. carm. 64.258>	Pars sese tortis serpentibus incingebant,
<catu. carm. 64.259>	Pars obscura cauis celebrabant orgia cistis,
<catu. carm. 64.260>	Orgia, quae frustra cupiunt audire profani,
<catu. carm. 64.261>	Plangebant aliae proceris tympana palmis
<catu. carm. 64.262>	Aut tereti tenuis tinnitus aere ciebant,
<catu. carm. 64.263>	Multis raucisonos efflabant cornua bombos
<catu. carm. 64.264>	Barbaraque horribili stridebat tibia cantu.
<catu. carm. 64.265>	Talibus amplifice uestis decorata figuris
<catu. carm. 64.266>	Puluinar complexa suo uelabat amictu.
<catu. carm. 64.267>	Quae postquam cupide spectando Thessala pubes
<catu. carm. 64.268>	Expletast, sanctis coepit decedere diuis.
<catu. carm. 64.269>	Hic, qualis flatu placidum mare matutino
<catu. carm. 64.270>	Horrificans Zephyrus procliuas incitat undas
<catu. carm. 64.271>	Aurora exoriente uagi sub limina Solis,
<catu. carm. 64.272>	Quae tarde primum clementi flamine pulsae
<catu. carm. 64.273>	Procedunt, leuiterque sonant plangore cachinni,
<catu. carm. 64.274>	Post uento crescente magis magis increbescunt
<catu. carm. 64.275>	Purpureaque procul nantes a luce refulgent,
<catu. carm. 64.276>	Sic tum uestibuli linquentis regia tecta
<catu. carm. 64.277>	Ad se quisque uago passim pede discedebant.
<catu. carm. 64.278>	Quorum post abitum princeps e uertice Pelei
<catu. carm. 64.279>	Aduenit Chiron portans siluestria dona;
<catu. carm. 64.280>	Nam quoscumque ferunt campi, quos Thessala magnis
<catu. carm. 64.281>	Montibus ora creat, quos propter fluminis undas
<catu. carm. 64.282>	Aura parit flores tepidi fecunda Fauoni,
<catu. carm. 64.283>	Hos indistinctis plexos tulit ipse corollis,
<catu. carm. 64.284>	Quo permulsa domus iucundo risit odore.
<catu. carm. 64.285>	Confestim Penios adest, uiridantia Tempe,
<catu. carm. 64.286>	Tempe, quae siluae cingunt super impendentes,
<catu. carm. 64.287>	Naiasin linquens doris celebranda choreis,
<catu. carm. 64.288>	Non uacuos: namque ille tulit radicitus altas
<catu. carm. 64.289>	Fagos ac recto proceras stipite laurus,
<catu. carm. 64.290>	Non sine nutanti platano lentaque sorore
<catu. carm. 64.291>	Flammati Phaethontis et aeria cupressu.
<catu. carm. 64.292>	Haec circum sedes late contexta locauit,
<catu. carm. 64.293>	Vestibulum ut molli uelatum fronde uireret.
<catu. carm. 64.294>	Post hunc consequitur sollerti corde Prometheus,
<catu. carm. 64.295>	Extenuata gerens ueteris uestigia poenae,
<catu. carm. 64.296>	Quam quondam silici restrictus membra catena
<catu. carm. 64.297>	Persoluit pendens e uerticibus praeruptis.
<catu. carm. 64.298>	Inde pater diuum sancta cum coniuge natisque
<catu. carm. 64.299>	Aduenit, caelo te solum, Phoebe, relinquens
<catu. carm. 64.300>	Vnigenamque simul cultricem montibus Idri:
<catu. carm. 64.301>	Pelea nam tecum pariter soror aspernata est
<catu. carm. 64.302>	Nec Thetidis taedas uoluit celebrare iugalis.
<catu. carm. 64.303>	Qui postquam niueis flexerunt sedibus artus,
<catu. carm. 64.304>	Large multiplici constructae sunt dape mensae,
<catu. carm. 64.305>	Cum interea infirmo quatientes corpora motu
<catu. carm. 64.306>	Veridicos Parcae coeperunt edere cantus.
<catu. carm. 64.307>	His corpus tremulum complectens undique uestis
<catu. carm. 64.308>	Candida purpurea talos incinxerat ora,
<catu. carm. 64.309>	At roseo niueae residebant uertice uittae,
<catu. carm. 64.310>	Aeternumque manus carpebant rite laborem.
<catu. carm. 64.311>	Laeua colum molli lana retinebat amictum,
<catu. carm. 64.312>	Dextera tum leuiter deducens fila supinis
<catu. carm. 64.313>	Formabat digitis, tum prono in pollice torquens
<catu. carm. 64.314>	Libratum tereti uersabat turbine fusum,
<catu. carm. 64.315>	Atque ita decerpens aequabat semper opus dens,
<catu. carm. 64.316>	Laneaque aridulis haerebant morsa labellis,
<catu. carm. 64.317>	Quae prius in leui fuerant extantia filo;
<catu. carm. 64.318>	Ante pedes autem candentis mollia lanae
<catu. carm. 64.319>	Vellera uirgati custodibant calathisci.
<catu. carm. 64.320>	Haec tum clarisona pellentes uellera uoce
<catu. carm. 64.321>	Talia diuino fuderunt carmine fata,
<catu. carm. 64.322>	Carmine, perfidiae quod post nulla arguet aetas.
<catu. carm. 64.323>	O decus eximium magnis uirtutibus augens,
<catu. carm. 64.324>	Emathiae tutamen opis, clarissime nato,
<catu. carm. 64.325>	Accipe, quod laeta tibi pandunt luce sorores,
<catu. carm. 64.326>	Veridicum oraclum. Sed uos, quae fata sequuntur,
<catu. carm. 64.327>	Currite ducentes subtegmina, currite, fusi.
<catu. carm. 64.328>	Adueniet tibi iam portans optata maritis
<catu. carm. 64.329>	Hesperus, adueniet fausto cum sidere coniunx,
<catu. carm. 64.330>	Quae tibi flexanimo mentem perfundat amore
<catu. carm. 64.331>	Languidulosque paret tecum coniungere somnos
<catu. carm. 64.332>	Leuia substernens robusto bracchia collo.
<catu. carm. 64.333>	Currite ducentes subtegmina, currite, fusi.
<catu. carm. 64.334>	Nulla domus umquam tales contexit amores,
<catu. carm. 64.335>	Nullus amor tali coniunxit foedere amantes,
<catu. carm. 64.336>	Qualis adest Thetidi, qualis concordia Peleo.
<catu. carm. 64.337>	Currite ducentes subtegmina, currite, fusi.
<catu. carm. 64.338>	Nascetur uobis expers terroris Achilles,
<catu. carm. 64.339>	Hostibus haud tergo, sed forti pectore notus,
<catu. carm. 64.340>	Qui persaepe uago uictor certamine cursus
<catu. carm. 64.341>	Flammea praeuertet celeris uestigia ceruae.
<catu. carm. 64.342>	Currite ducentes subtegmina, currite, fusi.
<catu. carm. 64.343>	Non illi quisquam bello se conferet heros.
<catu. carm. 64.344>	Cum Phrygiae Teucro manabunt sanguine terrae,
<catu. carm. 64.345>	Troicaque obsidens longinquo moenia bello
<catu. carm. 64.346>	Periuri Pelopis uastabit tertius heres.
<catu. carm. 64.347>	Currite ducentes subtegmina, currite, fusi.
<catu. carm. 64.348>	Illius egregias uirtutes claraque facta
<catu. carm. 64.349>	Saepe fatebuntur gnatorum in funere matres,
<catu. carm. 64.350>	Cum in cinerem canos soluent a uertice crines
<catu. carm. 64.351>	Putridaque infirmis uariabunt pectora palmis.
<catu. carm. 64.352>	Currite ducentes subtegmina, currite, fusi.
<catu. carm. 64.353>	Namque uelut densas praecerpens messor aristas
<catu. carm. 64.354>	Sole sub ardenti flauentia demetit arua,
<catu. carm. 64.355>	Troiugenum infesto prosternet corpora ferro.
<catu. carm. 64.356>	Currite ducentes subtegmina, currite, fusi.
<catu. carm. 64.357>	Testis erit magnis uirtutibus unda Scamandri,
<catu. carm. 64.358>	Quae passim rapido diffunditur Hellesponto,
<catu. carm. 64.359>	Cuius iter caesis angustans corporum aceruis
<catu. carm. 64.360>	Alta tepefaciet permixta flumina caede.
<catu. carm. 64.361>	Currite ducentes subtegmina, currite, fusi.
<catu. carm. 64.362>	Denique testis erit morti quoque reddita praeda,
<catu. carm. 64.363>	Cum teres excelso coaceruatum aggere bustum
<catu. carm. 64.364>	Excipiet niueos percussae uirginis artus.
<catu. carm. 64.365>	Currite ducentes subtegmina, currite, fusi.
<catu. carm. 64.366>	Nam simul ac fessis dederit fors copiam Achiuis
<catu. carm. 64.367>	Vrbis Dardaniae Neptunia soluere uincla,
<catu. carm. 64.368>	Alta Polyxenia madefient caede sepulcra,
<catu. carm. 64.369>	Quae, uelut ancipiti succumbens uictima ferro,
<catu. carm. 64.370>	Proiciet truncum summisso poplite corpus.
<catu. carm. 64.371>	Currite ducentes subtegmina, currite, fusi.
<catu. carm. 64.372>	Quare agite, optatos, animi coniungite amores.
<catu. carm. 64.373>	Accipiat coniunx felici foedere diuam,
<catu. carm. 64.374>	Dedatur cupido iam dudum nupta marito.
<catu. carm. 64.375>	Currite ducentes subtegmina, currite, fusi.
<catu. carm. 64.376>	Non illam nutrix orienti luce reuisens
<catu. carm. 64.377>	Hesterno collum poterit circumdare filo;
<catu. carm. 64.378>	<>
<catu. carm. 64.379>	Anxia nec mater discordis maesta puellae
<catu. carm. 64.380>	Secubitu caros mittet sperare nepotes.
<catu. carm. 64.381>	Currite ducentes subtegmina, currite, fusi.
<catu. carm. 64.382>	Talia praefantes quondam felicia Pelei
<catu. carm. 64.383>	Carmina diuino cecinere e pectore Parcae.
<catu. carm. 64.384>	Praesentes namque ante domos inuisere castas
<catu. carm. 64.385>	Heroum et sese mortali ostendere coetu
<catu. carm. 64.386>	Caelicolae nondum spreta pietate solebant.
<catu. carm. 64.387>	Saepe pater diuum templo in fulgente reuisens,
<catu. carm. 64.388>	Annua cum festis uenissent sacra diebus,
<catu. carm. 64.389>	Conspexit terra centum procumbere tauros.
<catu. carm. 64.390>	Saepe uagus Liber Parnasi uertice summo
<catu. carm. 64.391>	Thyiadas effusis euantis crinibus egit,
<catu. carm. 64.392>	Cum Delphi tota certatim ex urbe ruentes
<catu. carm. 64.393>	Acciperent laeti diuum fumantibus aris.
<catu. carm. 64.394>	Saepe in letifero belli certamine Mauors
<catu. carm. 64.395>	Aut rapidi Tritonis era aut Rhamnusia uirgo
<catu. carm. 64.396>	Armatas hominumst praesens hortata cateruas.
<catu. carm. 64.397>	Sed postquam tellus scelere est imbuta nefando,
<catu. carm. 64.398>	Iustitiamque omnes cupida de mente fugarunt,
<catu. carm. 64.399>	Perfudere manus fraterno sanguine fratres,
<catu. carm. 64.400>	Destitit exstinctos natus lugere parentes,
<catu. carm. 64.401>	Optauit genitor primaeui funera nati,
<catu. carm. 64.402>	Liber ut innuptae poteretur flore nouercae,
<catu. carm. 64.403>	Ignaro mater substernens se impia nato
<catu. carm. 64.404>	Impia non uerita est diuos scelerare penates;
<catu. carm. 64.405>	Omnia fanda nefanda malo permixta furore
<catu. carm. 64.406>	Iustificam nobis mentem auertere deorum.
<catu. carm. 64.407>	Quare nec talis dignantur uisere coetus,
<catu. carm. 64.408>	Nec se contingi patiuntur lumine claro.
<catu. carm. 65.1>	Etsi me assiduo defectum cura dolore
<catu. carm. 65.2>	Seuocat a doctis, Ortale, uirginibus,
<catu. carm. 65.3>	Nec potis est dulcis Musarum expromere fetus
<catu. carm. 65.4>	Mens animi, tantis fluctuat ipsa malis
<catu. carm. 65.5>	(Namque mei nuper Lethaeo gurgite fratris
<catu. carm. 65.6>	Pallidulum manans alluit unda pedem,
<catu. carm. 65.7>	Troia Rhoeteo quem subter litore tellus
<catu. carm. 65.8>	Ereptum nostris obterit ex oculis;
<catu. carm. 65.9>	Alloquar, audiero numquam tua facta loquentem,
<catu. carm. 65.10>	Numquam ego te, uita frater amabilior,
<catu. carm. 65.11>	Aspiciam posthac, at certe semper amabo,
<catu. carm. 65.12>	Semper maesta tua carmina morte tegam,
<catu. carm. 65.13>	Qualia sub densis ramorum concinit umbris
<catu. carm. 65.14>	Daulias absumpti fata gemens Itylei),
<catu. carm. 65.15>	Sed tamen in tantis maeroribus, Ortale, mitto
<catu. carm. 65.16>	Haec expressa tibi carmina Battiadae,
<catu. carm. 65.17>	Ne tua dicta uagis nequiquam credita uentis
<catu. carm. 65.18>	Effluxisse meo forte putes animo,
<catu. carm. 65.19>	Vt missum sponsi furtiuo munere malum
<catu. carm. 65.20>	Procurrit casto uirginis e gremio,
<catu. carm. 65.21>	Quod miserae oblitae molli sub ueste locatum,
<catu. carm. 65.22>	Dum aduentu matris prosilit, excutitur;
<catu. carm. 65.23>	Atque illud prono praeceps agitur decursu,
<catu. carm. 65.24>	Huic manat tristi conscius ore rubor.
<catu. carm. 66.1>	Omnia qui magni dispexit lumina mundi,
<catu. carm. 66.2>	Qui stellarum ortus comperit atque obitus
<catu. carm. 66.3>	Flammeus ut rapidi solis nitor obscuretur,
<catu. carm. 66.4>	Vt cedant certis sidera temporibus,
<catu. carm. 66.5>	Vt Triuiam furtim sub Latmia saxa relegans
<catu. carm. 66.6>	Dulcis amor gyro deuocet aerio,
<catu. carm. 66.7>	Idem me ille Conon caelesti in lumine uidit
<catu. carm. 66.8>	E Beroniceo uertice caesariem
<catu. carm. 66.9>	Fulgentem clare, quam multis illa dearum
<catu. carm. 66.10>	Leuia protendens brachia pollicita est,
<catu. carm. 66.11>	Qua rex tempestate nouo auctus hymenaeo
<catu. carm. 66.12>	Vastatum finis iuerat Assyrios,
<catu. carm. 66.13>	Dulcia nocturnae portans uestigia rixae,
<catu. carm. 66.14>	Quam de uirgineis gesserat exuuiis.
<catu. carm. 66.15>	Estne nouis nuptis odio Venus? atque parentum
<catu. carm. 66.16>	Frustrantur falsis gaudia lacrimulis,
<catu. carm. 66.17>	Vbertim thalami quas intra limina fundunt.
<catu. carm. 66.18>	Non, ita me diui, uera gemunt, iuerint.
<catu. carm. 66.19>	Id mea me multis docuit regina querellis
<catu. carm. 66.20>	Inuisente nouo proelia torua uiro.
<catu. carm. 66.21>	At tu non orbum luxti deserta cubile,
<catu. carm. 66.22>	Sed fratris cari flebile discidium
<catu. carm. 66.23>	Cum penitus maestas exedit cura medullas.
<catu. carm. 66.24>	Vt tibi tunc toto pectore sollicitae
<catu. carm. 66.25>	Sensibus ereptis mens excidit! At te ego certe
<catu. carm. 66.26>	Cognoram a parua uirgine magnanimam.
<catu. carm. 66.27>	Anne bonum oblita es facinus, cum regium adepta es
<catu. carm. 66.28>	Coniugium, quod non fortior ausit alis?
<catu. carm. 66.29>	Sed tum maesta uirum emittens quae uerba locuta es!
<catu. carm. 66.30>	Iuppiter, ut tristi lumina saepe manu!
<catu. carm. 66.31>	Quis te mutauit tantus deus? An quod amantes
<catu. carm. 66.32>	Non longe a caro corpore abesse uolunt?
<catu. carm. 66.33>	Atque ibi me cunctis pro dulci coniuge diuis
<catu. carm. 66.34>	Non sine taurino sanguine pollicita es
<catu. carm. 66.35>	Sei reditum tetulisset. Is haut in tempore longo
<catu. carm. 66.36>	Captam Asiam Aegypti finibus addiderat.
<catu. carm. 66.37>	Quis ego pro factis caelesti reddita coetu
<catu. carm. 66.38>	Pristina uota nouo munere dissoluo
<catu. carm. 66.39>	Inuita, o regina, tuo de uertice cessi,
<catu. carm. 66.40>	Inuita; adiuro teque tuumque caput,
<catu. carm. 66.41>	Digna ferat quod si quis inaniter adiurarit;
<catu. carm. 66.42>	Sed qui se ferro postulet esse parem?
<catu. carm. 66.43>	Ille quoque euersus mons est, quem maximum in oris
<catu. carm. 66.44>	Progenies Thiae clara superuehitur,
<catu. carm. 66.45>	Cum Medi peperere nouum mare, cumque iuuentus
<catu. carm. 66.46>	Per medium classi barbara nauit Athon.
<catu. carm. 66.47>	Quid facient crines, cum ferro talia cedant?
<catu. carm. 66.48>	Iuppiter, ut Chalybon omne genus pereat,
<catu. carm. 66.49>	Et qui principio sub terra quaerere uenas
<catu. carm. 66.50>	Institit ac ferri fingere duritiem!
<catu. carm. 66.51>	Abiunctae paulo ante comae mea fata sorores
<catu. carm. 66.52>	Lugebant, cum se Memnonis Aethiopis
<catu. carm. 66.53>	Vnigena impellens nutantibus aera pennis
<catu. carm. 66.54>	Obtulit Arsinoes Locricus ales equos,
<catu. carm. 66.55>	Isque per aetherias me tollens auolat umbras
<catu. carm. 66.56>	Et Veneris casto collocat in gremio.
<catu. carm. 66.57>	Ipsa suum Zephyritis eo famulum legarat
<catu. carm. 66.58>	Graiia Canopitis incola litoribus.
<catu. carm. 66.59>	Hic dii uario ne solum in lumine caeli
<catu. carm. 66.60>	Ex Ariadneis aurea temporibus
<catu. carm. 66.61>	Fixa corona foret, sed nos quoque fulgeremus
<catu. carm. 66.62>	Deuotae flaui uerticis exuuiae,
<catu. carm. 66.63>	Vuidulam a fluctu cedentem ad templa deum me
<catu. carm. 66.64>	Sidus in antiquis diua nouum posuit;
<catu. carm. 66.65>	Virginis et saeui contingens namque Leonis
<catu. carm. 66.66>	Lumina, Callisto iuncta Lycaoniae,
<catu. carm. 66.67>	Vertor in occasum, tardum dux ante Booten,
<catu. carm. 66.68>	Qui uix sero alto mergitur Oceano.
<catu. carm. 66.69>	Sed quamquam me nocte premunt uestigia diuum,
<catu. carm. 66.70>	Lux autem canae Tethyi restituit
<catu. carm. 66.71>	(Pace tua fari hic liceat, Rhamnusia uirgo;
<catu. carm. 66.72>	Namque ego non ullo uera timore tegam,
<catu. carm. 66.73>	Nec si me infestis discerpent sidera dictis,
<catu. carm. 66.74>	Condita quin uere pectoris euoluo
<catu. carm. 66.75>	Non his tam laetor rebus quam me afore, semper
<catu. carm. 66.76>	Afore me a dominae uertice discrucior,
<catu. carm. 66.77>	Quicum ego, dum uirgo quondam fuit, omnibus expers
<catu. carm. 66.78>	Vnguentis nuptae, uilia multa bibi.
<catu. carm. 66.79>	Nunc uos, optato quas iunxit lumine taeda,
<catu. carm. 66.80>	Non prius unanimis corpora coniugibus
<catu. carm. 66.81>	Tradite nudantes reiecta ueste papillas
<catu. carm. 66.82>	Quam iucunda mihi munera libet onyx,
<catu. carm. 66.83>	Vester onyx, casto colitis quae iura cubili.
<catu. carm. 66.84>	Sed quae se impuro dedit adulterio,
<catu. carm. 66.85>	Illius a! mala dona leuis bibat irrita puluis;
<catu. carm. 66.86>	Namque ego ab indignis praemia nulla peto.
<catu. carm. 66.87>	Sed magis, o nuptae, semper concordia uestras
<catu. carm. 66.88>	Semper Amor sedes incolat assiduus.
<catu. carm. 66.89>	Tu uero, regina, tuens cum sidera diuam
<catu. carm. 66.90>	Placabis festis luminibus Venerem,
<catu. carm. 66.91>	Sanguinis expertem non siris esse tuam me,
<catu. carm. 66.92>	Sed potius largis effice muneribus
<catu. carm. 66.93>	(Sidera cur iterem?) iterum coma regia fiam,
<catu. carm. 66.94>	Proximus Hydrochoi fulgeret Oarion!
<catu. carm. 67.1>	O dulci iucunda uiro, iucunda parenti,
<catu. carm. 67.2>	Salue, teque bona Iuppiter auctet ope,
<catu. carm. 67.3>	Ianua, quam Balbo dicunt seruisse benigne
<catu. carm. 67.4>	Olim, cum sedes ipse senex tenuit,
<catu. carm. 67.5>	Quamque ferunt rursus nato seruisse maligne,
<catu. carm. 67.6>	Postquam es porrecto facta marita sene.
<catu. carm. 67.7>	Dic agedum nobis, quare mutata feraris
<catu. carm. 67.8>	In dominum ueterem deseruisse fidem.
<catu. carm. 67.9>	Non (ita Caecilio placeam, cui tradita nunc sum)
<catu. carm. 67.10>	Culpa mea est, quamquam dicitur esse mea,
<catu. carm. 67.11>	Nec peccatum a me quisquam pote dicere quicquam;
<catu. carm. 67.12>	Verum istis populis ianua quidque facit,
<catu. carm. 67.13>	Qui, quacumque aliquid reperitur non bene factum,
<catu. carm. 67.14>	Ad me omnes clamant: "Ianua, culpa tua est".
<catu. carm. 67.15>	Non istuc satis est uno te dicere uerbo,
<catu. carm. 67.16>	Sed facere ut quiuis sentiat et uideat.
<catu. carm. 67.17>	Qui possum? Nemo quaerit nec scire laborat.
<catu. carm. 67.18>	Nos uolumus; nobis dicere ne dubita.
<catu. carm. 67.19>	Primum igitur, uirgo quod fertur tradita nobis,
<catu. carm. 67.20>	Falsum est. Non illam uir prior attigerit,
<catu. carm. 67.21>	Languidior tenera cui pendens sicula beta
<catu. carm. 67.22>	Numquam se mediam sustulit ad tunicam;
<catu. carm. 67.23>	Sed pater illius gnati uiolasse cubile
<catu. carm. 67.24>	Dicitur et miseram conscelerasse domum,
<catu. carm. 67.25>	Siue quod impia mens caeco flagrabat amore,
<catu. carm. 67.26>	Seu quod iners sterili semine natus erat
<catu. carm. 67.27>	Et quaerendus is unde foret neruosius illud
<catu. carm. 67.28>	Quod posset zonam soluere uirgineam.
<catu. carm. 67.29>	Egregium narras mira pietate parentem,
<catu. carm. 67.30>	Qui ipse sui gnati minxerit in gremium.
<catu. carm. 67.31>	Atqui non solum hoc dicit se cognitum habere
<catu. carm. 67.32>	Brixia, Chinea sub positum specula,
<catu. carm. 67.33>	Flauus qua molli percurrit flumine Mella,
<catu. carm. 67.34>	Brixia Veronae mater amata meae,
<catu. carm. 67.35>	Sed de Postumio et Corneli narrat amore,
<catu. carm. 67.36>	Cum quibus illa malum fecit adulterium.
<catu. carm. 67.37>	Dixerit hic aliquis: "Quid tu istaec, ianua, nosti,
<catu. carm. 67.38>	Cui numquam domini limine abesse licet,
<catu. carm. 67.39>	Nec populum auscultare, sed heic suffixa tigillo
<catu. carm. 67.40>	Tantum operire soles aut aperire domum?".
<catu. carm. 67.41>	"Saepe illam audiui furtiua uoce loquentem
<catu. carm. 67.42>	Solam cum ancillis haec sua flagitia,
<catu. carm. 67.43>	Nomine dicentem quos diximus, ut pote quae mi
<catu. carm. 67.44>	Speret nec linguam esse nec auriculam.
<catu. carm. 67.45>	Praeterea addebat quendam, quem dicere nolo
<catu. carm. 67.46>	Nomine, ne tollat rubra supercilia.
<catu. carm. 67.47>	Longus homo est, magnas cui lites intulit olim
<catu. carm. 67.48>	Falsum mendaci uentre puerperium."
<catu. carm. 68.1>	Quod mihi fortuna casuque oppressus acerbo
<catu. carm. 68.2>	Conscriptum hoc lacrimis mittis epistolium,
<catu. carm. 68.3>	Naufragum ut eiectum spumantibus aequoris undis
<catu. carm. 68.4>	Subleuem et a mortis limine restituam,
<catu. carm. 68.5>	Quem neque sancta Venus molli requiescere somno
<catu. carm. 68.6>	Desertum in lecto caelibe perpetitur,
<catu. carm. 68.7>	Nec ueterum dulci scriptorum carmine Musae
<catu. carm. 68.8>	Oblectant, cum mens anxia peruigilat,
<catu. carm. 68.9>	Id gratum est mihi, me quoniam tibi dicis amicum,
<catu. carm. 68.10>	Muneraque et Musarum hinc petis et Veneris.
<catu. carm. 68.11>	Sed tibi ne mea sint ignota incommoda, Manli,
<catu. carm. 68.12>	Neu me odisse putes hospitis officium,
<catu. carm. 68.13>	Accipe, quis merser fortunae fluctibus ipse,
<catu. carm. 68.14>	Ne amplius a misero dona beata petas.
<catu. carm. 68.15>	Tempore quo primum uestis mihi tradita pura est,
<catu. carm. 68.16>	Iucundum cum aetas florida uer ageret,
<catu. carm. 68.17>	Multa satis lusi; non est dea nescia nostri,
<catu. carm. 68.18>	Quae dulcem curis miscet amaritiem;
<catu. carm. 68.19>	Sed totum hoc studium luctu fraterna mihi mors
<catu. carm. 68.20>	Abstulit. O misero frater adempte mihi,
<catu. carm. 68.21>	Tu mea tu moriens fregisti commoda, frater,
<catu. carm. 68.22>	Tecum una tota est nostra sepulta domus,
<catu. carm. 68.23>	Omnia tecum una perierunt gaudia nostra,
<catu. carm. 68.24>	Quae tuus in uita dulcis alebat amor.
<catu. carm. 68.25>	Cuius ego interitu tota de mente fugaui
<catu. carm. 68.26>	Haec studia atque omnes delicias animi.
<catu. carm. 68.27>	Quare, quod scribis: "Veronae turpe, Catulle,
<catu. carm. 68.28>	Esse, quod hic quisquis de meliore nota
<catu. carm. 68.29>	Frigida deserto tepefaxit membra cubili",
<catu. carm. 68.30>	Id, Manli, non est turpe, magis miserum est.
<catu. carm. 68.31>	Ignosces igitur, si, quae mihi luctus ademit,
<catu. carm. 68.32>	Haec tibi non tribuo munera, cum nequeo.
<catu. carm. 68.33>	Nam, quod scriptorum non magna est copia apud me,
<catu. carm. 68.34>	Hoc fit, quod Romae uiuimus; illa domus,
<catu. carm. 68.35>	Illa mihi sedes, illic mea carpitur aetas;
<catu. carm. 68.36>	Huc una ex multis capsula me sequitur.
<catu. carm. 68.37>	Quod cum ita sit, nolim statuas nos mente maligna
<catu. carm. 68.38>	Id facere aut animo non satis ingenuo,
<catu. carm. 68.39>	Quod tibi non utriusque petenti copia posta est;
<catu. carm. 68.40>	Vltro ego deferrem, copia si qua foret.
<catu. carm. 68.41>	Non possum reticere, deae, qua me Allius in re
<catu. carm. 68.42>	Iuuerit aut quantis iuuerit officiis,
<catu. carm. 68.43>	Ne fugiens saeclis obliuiscentibus aetas
<catu. carm. 68.44>	Illius hoc caeca nocte tegat studium;
<catu. carm. 68.45>	Sed dicam uobis, uos porro dicite multis
<catu. carm. 68.46>	Milibus et facite haec carta loquatur anus,
<catu. carm. 68.47>	...
<catu. carm. 68.48>	Notescatque magis mortuus atque magis,
<catu. carm. 68.49>	Nec tenuem texens sublimis aranea telam
<catu. carm. 68.50>	In deserto Alli nomine opus faciat.
<catu. carm. 68.51>	Nam, mihi quam dederit duplex Amathusia curam,
<catu. carm. 68.52>	Scitis, et in quo me torruerit genere,
<catu. carm. 68.53>	Cum tantum arderem quantum Trinacria rupes
<catu. carm. 68.54>	Lymphaque in Oetaeis Malia Thermopylis,
<catu. carm. 68.55>	Maesta neque assiduo tabescere lumina fletu
<catu. carm. 68.56>	Cessarent tristique imbre madere genae.
<catu. carm. 68.57>	Qualis in aerii perlucens uertice montis
<catu. carm. 68.58>	Riuus muscoso prosilit e lapide,
<catu. carm. 68.59>	Qui cum de prona praeceps est ualle uolutus,
<catu. carm. 68.60>	Per medium densi transit iter populi,
<catu. carm. 68.61>	Dulce uiatori lasso in sudore leuamen,
<catu. carm. 68.62>	Cum grauis exustos aestus hiulcat agros,
<catu. carm. 68.63>	Hic, uelut in nigro iactatis turbine nautis
<catu. carm. 68.64>	Lenius aspirans aura secunda uenit
<catu. carm. 68.65>	Iam prece Pollucis, iam Castoris implorata,
<catu. carm. 68.66>	Tale fuit nobis Allius auxilium.
<catu. carm. 68.67>	Is clausum lato patefecit limite campum,
<catu. carm. 68.68>	Isque domum nobis isque dedit dominam
<catu. carm. 68.69>	Ad quam communes exerceremus amores.
<catu. carm. 68.70>	Quo mea se molli candida diua pede
<catu. carm. 68.71>	Intulit et trito fulgentem in limine plantam
<catu. carm. 68.72>	Innixa arguta constituit solea,
<catu. carm. 68.73>	Coniugis ut quondam flagrans aduenit amore
<catu. carm. 68.74>	Protesilaeam Laodamia domum
<catu. carm. 68.75>	Inceptam frustra, nondum cum sanguine sacro
<catu. carm. 68.76>	Hostia caelestis pacificasset eros.
<catu. carm. 68.77>	Nil mihi tam ualde placeat, Rhamnusia uirgo,
<catu. carm. 68.78>	Quod temere inuitis suscipiatur eris!
<catu. carm. 68.79>	Quam ieiuna pium desideret ara cruorem,
<catu. carm. 68.80>	Docta est amisso Laodamia uiro,
<catu. carm. 68.81>	Coniugis ante coacta noui dimittere collum,
<catu. carm. 68.82>	Quam ueniens una atque altera rursus hiems
<catu. carm. 68.83>	Noctibus in longis auidum saturasset amorem,
<catu. carm. 68.84>	Posset ut abrupto uiuere coniugio,
<catu. carm. 68.85>	Quod scibant Parcae non longo tempore abisse,
<catu. carm. 68.86>	Si miles muros isset ad Iliacos.
<catu. carm. 68.87>	Nam tum Helenae raptu primores Argiuorum
<catu. carm. 68.88>	Coeperat ad sese Troia ciere uiros,
<catu. carm. 68.89>	Troia (nefas!) commune sepulcrum Asiae Europaeque,
<catu. carm. 68.90>	Troia uirum et uirtutum omnium acerba cinis
<catu. carm. 68.91>	Quaene etiam nostro letum miserabile fratri
<catu. carm. 68.92>	Attulit. Ei misero frater adempte mihi!
<catu. carm. 68.93>	Ei misero fratri iucundum lumen ademptum!
<catu. carm. 68.94>	Tecum una tota est nostra sepulta domus,
<catu. carm. 68.95>	Omnia tecum una perierunt gaudia nostra,
<catu. carm. 68.96>	Quae tuus in uita dulcis alebat amor.
<catu. carm. 68.97>	Quem nunc tam longe non inter nota sepulcra
<catu. carm. 68.98>	Nec prope cognatos compositum cineris,
<catu. carm. 68.99>	Sed Troia obscena, Troia infelice sepultum
<catu. carm. 68.100>	Detinet extremo terra aliena solo.
<catu. carm. 68.101>	Ad quam tum properans fertur simul undique pubes
<catu. carm. 68.102>	Graeca penetralis deseruisse focos,
<catu. carm. 68.103>	Ne Paris abducta gauisus libera moecha
<catu. carm. 68.104>	Otia pacato degeret in thalamo.
<catu. carm. 68.105>	Quo tibi tum casu, pulcerrima Laodamia,
<catu. carm. 68.106>	Ereptum est uita dulcius atque anima
<catu. carm. 68.107>	Coniugium: tanto te absorbens uertice amoris
<catu. carm. 68.108>	Aestus in abruptum detulerat barathrum,
<catu. carm. 68.109>	Quale ferunt Grai Pheneum prope Cylleneum
<catu. carm. 68.110>	Siccare emulsa pingue palude solum,
<catu. carm. 68.111>	Quod quondam caesis montis fodisse medullis
<catu. carm. 68.112>	Audit falsiparens Amphitryoniades,
<catu. carm. 68.113>	Tempore quo certa Stymphalia monstra sagitta
<catu. carm. 68.114>	Perculit imperio deterioris eri,
<catu. carm. 68.115>	Pluribus ut caeli tereretur ianua diuis,
<catu. carm. 68.116>	Hebe nec longa uirginitate foret.
<catu. carm. 68.117>	Sed tuus altus amor barathro fuit altior illo,
<catu. carm. 68.118>	Qui tamen indomitam ferre iugum docuit;
<catu. carm. 68.119>	Nam nec tam carum confecto aetate parenti
<catu. carm. 68.120>	Vna caput seri nata nepotis alit,
<catu. carm. 68.121>	Qui, cum diuitiis uix tandem inuentus auitis
<catu. carm. 68.122>	Nomen testatas intulit in tabulas,
<catu. carm. 68.123>	Impia derisi gentilis gaudia tollens
<catu. carm. 68.124>	Suscitat a cano uulturium capiti;
<catu. carm. 68.125>	Nec tantum niueo gauisa est ulla columbo
<catu. carm. 68.126>	Compar, quae multo dicitur improbius
<catu. carm. 68.127>	Oscula mordenti semper decerpere rostro
<catu. carm. 68.128>	Quam quae praecipue multiuola est mulier;
<catu. carm. 68.129>	Sed tu horum magnos uicisti sola furores,
<catu. carm. 68.130>	Vt semel es flauo conciliata uiro.
<catu. carm. 68.131>	Aut nihil aut paulo cui tum concedere digna
<catu. carm. 68.132>	Lux mea se nostrum contulit in gremium,
<catu. carm. 68.133>	Quam circumcursans hinc illinc saepe Cupido
<catu. carm. 68.134>	Fulgebat crocina candidus in tunica.
<catu. carm. 68.135>	Quae tamen etsi uno non est contenta Catullo,
<catu. carm. 68.136>	Rara uerecundae furta feremus erae,
<catu. carm. 68.137>	Ne nimium simus stultorum more molesti.
<catu. carm. 68.138>	Saepe etiam Iuno, maxima caelicolum,
<catu. carm. 68.139>	Coniugis in culpa flagrantem cohibuit iram,
<catu. carm. 68.140>	Noscens omniuoli plurima furta Iouis.
<catu. carm. 68.141>	Atqui nec diuis homines componere aequum est.
<catu. carm. 68.142>	...
<catu. carm. 68.143>	...
<catu. carm. 68.144>	Ingratum tremuli tolle parentis onus,
<catu. carm. 68.145>	Nec tamen illa mihi dextra deducta paterna
<catu. carm. 68.146>	Fragrantem Assyrio uenit odore domum,
<catu. carm. 68.147>	Sed furtiua dedit mira munuscula nocte,
<catu. carm. 68.148>	Ipsius ex ipso dempta uiri gremio.
<catu. carm. 68.149>	Quare illud satis est, si nobis is datur unis
<catu. carm. 68.150>	Quem lapide illa dies candidiore notat.
<catu. carm. 68.151>	Hoc tibi, quod potui, confectum carmine munus
<catu. carm. 68.152>	Pro multis, Alli, redditur officiis,
<catu. carm. 68.153>	Ne uestrum scabra tangat rubigine nomen
<catu. carm. 68.154>	Haec atque illa dies atque alia atque alia.
<catu. carm. 68.155>	Huc addent diui quam plurima, quae Themis olim
<catu. carm. 68.156>	Antiquis solita est munera ferre piis;
<catu. carm. 68.157>	Sitis felices et tu simul et mea uita
<catu. carm. 68.158>	Et domus ipsa in qua lusimus et domina,
<catu. carm. 68.159>	Et qui principio nobis terram dedit auspex,
<catu. carm. 68.160>	A quo sunt primo omnia nata bona,
<catu. carm. 68.161>	Et longe ante omnes mihi quae me carior ipso est,
<catu. carm. 68.162>	Lux mea, qua uiua uiuere dulce mihi est.
<catu. carm. 69.1>	Noli admirari quare tibi femina nulla,
<catu. carm. 69.2>	Rufe, uelit tenerum supposuisse femur,
<catu. carm. 69.3>	Non si illam rarae labefactes munere uestis
<catu. carm. 69.4>	Aut perluciduli deliciis lapidis.
<catu. carm. 69.5>	Laedit te quaedam mala fabula, qua tibi fertur
<catu. carm. 69.6>	Valle sub alarum trux habitare caper.
<catu. carm. 69.7>	Hunc metuunt omnes. Neque mirum: nam mala ualde est
<catu. carm. 69.8>	Bestia, nec quicum bella puella cubet.
<catu. carm. 69.9>	Quare aut crudelem nasorum interfice pestem,
<catu. carm. 69.10>	Aut admirari desine cur fugiunt.
<catu. carm. 70.1>	Nulli se dicit mulier mea nubere malle
<catu. carm. 70.2>	Quam mihi, non si se Iuppiter ipse petat.
<catu. carm. 70.3>	Dicit; sed mulier cupido quod dicit amanti
<catu. carm. 70.4>	In uento et rapida scribere oportet aqua.
<catu. carm. 71.1>	Si quoi iure bono sacer alarum obstitit hircus,
<catu. carm. 71.2>	Aut si quem merito tarda podagra secat,
<catu. carm. 71.3>	Aemulus iste tuus, qui uestrum exercet amorem,
<catu. carm. 71.4>	Mirifice est a te nactus utrumque malum.
<catu. carm. 71.5>	Nam quotiens futuit, totiens ulciscitur ambos:
<catu. carm. 71.6>	Illam affligit odore, ipse perit podagra.
<catu. carm. 72.1>	Dicebas quondam solum te nosse Catullum,
<catu. carm. 72.2>	Lesbia, nec prae me uelle tenere Iouem.
<catu. carm. 72.3>	Dilexi tum te non tantum ut uulgus amicam,
<catu. carm. 72.4>	Sed pater ut gnatos diligit et generos.
<catu. carm. 72.5>	Nunc te cognoui; quare etsi impensius uror,
<catu. carm. 72.6>	Multo mi tamen es uilior et leuior.
<catu. carm. 72.7>	"Qui potis est?" inquis. Quod amantem iniuria talis
<catu. carm. 72.8>	Cogit amare magis, sed bene uelle minus.
<catu. carm. 73.1>	Desine de quoquam quicquam bene uelle mereri
<catu. carm. 73.2>	Aut aliquem fieri posse putare pium.
<catu. carm. 73.3>	Omnia sunt ingrata. Nihil fecisse benigne;
<catu. carm. 73.4>	Immo etiam taedet, taedet obestque magis,
<catu. carm. 73.5>	Vt mihi, quem nemo grauius nec acerbius urget
<catu. carm. 73.6>	Quam modo qui me unum atque unicum amicum habuit.
<catu. carm. 74.1>	Gellius audierat patruum obiurgare solere,
<catu. carm. 74.2>	Si quis delicias diceret aut faceret.
<catu. carm. 74.3>	Hoc ne ipsi accideret, patrui perdepsuit ipsam
<catu. carm. 74.4>	Vxorem et patruum reddidit Arpocratem.
<catu. carm. 74.5>	Quod uoluit fecit: nam, quamuis irrumet ipsum
<catu. carm. 74.6>	Nunc patruum, uerbum non faciet patruus.
<catu. carm. 75.1>	Huc est mens deducta tua, mea Lesbia, culpa,
<catu. carm. 75.2>	Atque ita se officio perdidit ipsa suo,
<catu. carm. 75.3>	Vt iam nec bene uelle queat tibi, si optuma fias,
<catu. carm. 75.4>	Nec desistere amare, omnia si facias.
<catu. carm. 76.1>	Si qua recordanti benefacta priora uoluptas
<catu. carm. 76.2>	Est homini, cum se cogitat esse pium,
<catu. carm. 76.3>	Nec sanctam uiolasse fidem, nec foedere nullo
<catu. carm. 76.4>	Diuum ad fallendos numine abusum homines,
<catu. carm. 76.5>	Multa parata manent in longa aetate, Catulle,
<catu. carm. 76.6>	Ex hoc ingrato gaudia amore tibi.
<catu. carm. 76.7>	Nam quaecumque homines bene cuiquam aut dicere possunt
<catu. carm. 76.8>	Aut facere, haec a te dictaque factaque sunt:
<catu. carm. 76.9>	Omnia quae ingratae perierunt credita menti.
<catu. carm. 76.10>	Quare cur te iam amplius excrucies?
<catu. carm. 76.11>	Quin tu animo offirmas atque istinc teque reducis
<catu. carm. 76.12>	Et deis inuitis desinis esse miser?
<catu. carm. 76.13>	Difficile est longum subito deponere amorem;
<catu. carm. 76.14>	Difficile est, uerum hoc qua lubet efficias.
<catu. carm. 76.15>	Vna salus haec est, hoc est tibi peruincendum;
<catu. carm. 76.16>	Hoc facias, siue id non pote siue pote.
<catu. carm. 76.17>	O di, si uestrum est misereri, aut si quibus umquam
<catu. carm. 76.18>	Extremam iam ipsa in morte tulistis opem,
<catu. carm. 76.19>	Me miserum aspicite et, si uitam puriter egi,
<catu. carm. 76.20>	Eripite hanc pestem perniciemque mihi,
<catu. carm. 76.21>	Quae mihi surrepens imos ut torpor in artus
<catu. carm. 76.22>	Expulit ex omni pectore laetitias.
<catu. carm. 76.23>	Non iam illud quaero, contra me ut diligat illa,
<catu. carm. 76.24>	Aut (quod non potis est) esse pudica uelit;
<catu. carm. 76.25>	Ipse ualere opto et taetrum hunc deponere morbum.
<catu. carm. 76.26>	O di, reddite mi hoc pro pietate mea.
<catu. carm. 77.1>	Rufe, mihi frustra ac nequiquam credite amice
<catu. carm. 77.2>	(Frustra? immo magno cum pretio atque malo),
<catu. carm. 77.3>	Sicine surrepsti mi, atque intestina perurens
<catu. carm. 77.4>	Sic misero eripuisti omnia nostra bona?
<catu. carm. 77.5>	Eripuisti, heu heu nostrae crudele uenenum
<catu. carm. 77.6>	Vitae, heu heu nostrae pestis amicitiae.
<catu. carm. 78.1>	Gallus habet fratres, quorum est lepidissima coniunx
<catu. carm. 78.2>	Alterius, lepidus filius alterius.
<catu. carm. 78.3>	Gallus homo est bellus; nam dulces iungit amores,
<catu. carm. 78.4>	Cum puero ut bello bella puella cubet.
<catu. carm. 78.5>	Gallus homo est stultus nec se uidet esse maritum,
<catu. carm. 78.6>	Qui patruus patrui monstret adulterium.
<catu. carm. 78.7>	Sed nunc id doleo, quod purae pura puellae
<catu. carm. 78.8>	Sauia comminxit spurca saliua tua.
<catu. carm. 78.9>	Verum id non impune feres; nam te omnia saecla
<catu. carm. 78.10>	Noscent et qui sis fama loquetur anus.
<catu. carm. 79.1>	Lesbius est pulcer; quid ni? quem Lesbia malit
<catu. carm. 79.2>	Quam te cum tota gente, Catulle, tua.
<catu. carm. 79.3>	Sed tamen hic pulcer uendat cum gente Catullum,
<catu. carm. 79.4>	Si tria notorum sauia reppererit.
<catu. carm. 80.1>	Quid dicam, Gelli, quare rosea ista labella
<catu. carm. 80.2>	Hiberna fiant candidiora niue,
<catu. carm. 80.3>	Mane domo cum exis et cum te octaua quiete
<catu. carm. 80.4>	E molli longo suscitat hora die?
<catu. carm. 80.5>	"Nescio quid certe est." An uere fama susurrat
<catu. carm. 80.6>	Grandia te medii tenta uorare uiri?
<catu. carm. 80.7>	Sic certe est: clamant Victoris rupta miselli
<catu. carm. 80.8>	Ilia et emulso labra notata sero.
<catu. carm. 81.1>	Nemone in tanto potuit populo esse, Iuuenti,
<catu. carm. 81.2>	Bellus homo, quem tu diligere inciperes,
<catu. carm. 81.3>	Praeterquam iste tuus moribunda ab sede Pisauri
<catu. carm. 81.4>	Hospes inaurata pallidior statua,
<catu. carm. 81.5>	Qui tibi nunc cordi est, quem tu praeponere nobis
<catu. carm. 81.6>	Audes et nescis quid facinus facias?
<catu. carm. 82.1>	Quinti, si tibi uis oculos debere Catullum
<catu. carm. 82.2>	Aut aliud, si quid carius est oculis,
<catu. carm. 82.3>	Eripere ei noli multo quod carius illi
<catu. carm. 82.4>	Est oculis, seu quid carius est oculis.
<catu. carm. 83.1>	Lesbia mi praesente uiro mala plurima dicit;
<catu. carm. 83.2>	Haec illi fatuo maxima laetitia est.
<catu. carm. 83.3>	Mule, nihil sentis! Si nostri oblita taceret,
<catu. carm. 83.4>	Sana esset; nunc quod gannit et obloquitur,
<catu. carm. 83.5>	Non solum meminit, sed, quae multo acrior est res,
<catu. carm. 83.6>	Irata est; hoc est, uritur et loquitur.
<catu. carm. 84.1>	Chommoda dicebat, si quando commoda uellet
<catu. carm. 84.2>	Dicere, et insidias Arrius hinsidias,
<catu. carm. 84.3>	Et tum mirifice sperabat se esse locutum,
<catu. carm. 84.4>	Cum quantum poterat dixerat hinsidias.
<catu. carm. 84.5>	Credo, sic mater, sic liber auunculus eius,
<catu. carm. 84.6>	Sic maternus auus dixerat atque auia.
<catu. carm. 84.7>	Hoc misso in Syriam requierant omnibus aures;
<catu. carm. 84.8>	Audibant eadem haec leniter et leuiter,
<catu. carm. 84.9>	Nec sibi postilla metuebant talia uerba,
<catu. carm. 84.10>	Cum subito affertur nuntius horribilis,
<catu. carm. 84.11>	Ionios fluctus, postquam illuc Arrius isset,
<catu. carm. 84.12>	Iam non Ionios esse, sed Hionios.
<catu. carm. 85.1>	Odi et amo. Quare id faciam, fortasse requiris.
<catu. carm. 85.2>	Nescio, sed fieri sentio et excrucior.
<catu. carm. 86.1>	Quintia formosa est multis, mihi candida, longa,
<catu. carm. 86.2>	Recta est. Haec ego sic singula confiteor,
<catu. carm. 86.3>	Totum illud "formosa" nego: nam nulla uenustas,
<catu. carm. 86.4>	Nulla in tam magno est corpore mica salis.
<catu. carm. 86.5>	Lesbia formosast, quae cum pulcerrima tota est,
<catu. carm. 86.6>	Tum omnibus una omnis subripuit ueneres.
<catu. carm. 87.1>	Nulla potest mulier tantum se dicere amatam
<catu. carm. 87.2>	Vere, quantum a me Lesbia amata mea est.
<catu. carm. 87.3>	Nulla fides ullo fuit umquam foedere tanta
<catu. carm. 87.4>	Quanta in amore tuo ex parte reperta mea est.
<catu. carm. 88.1>	Quid facit is, Gelli, qui cum matre atque sorore
<catu. carm. 88.2>	Prurit et abiectis peruigilat tunicis?
<catu. carm. 88.3>	Quid facit is patruum qui non sinit esse maritum?
<catu. carm. 88.4>	Ecquid scis quantum suscipiat sceleris?
<catu. carm. 88.5>	Suscipit, o Gelli, quantum non ultima Tethys
<catu. carm. 88.6>	Nec genitor Nympharum abluit Oceanus;
<catu. carm. 88.7>	Nam nihil est quicquam sceleris quo prodeat ultra,
<catu. carm. 88.8>	Non si demisso se ipse uoret capite.
<catu. carm. 89.1>	Gellius est tenuis. "quid ni?" cui tam bona mater
<catu. carm. 89.2>	Tamque ualens uiuat tamque uenusta soror,
<catu. carm. 89.3>	Tamque bonus patruus, tamque omnia plena puellis
<catu. carm. 89.4>	Cognatis, quare is desinat esse macer?
<catu. carm. 89.5>	Qui ut nihil attingat nisi quod fas tangere non est,
<catu. carm. 89.6>	Quantumuis quare fit macer inuenies.
<catu. carm. 90.1>	Nascatur magus ex Gelli matrisque nefando
<catu. carm. 90.2>	Coniugio et discat Persicum haruspicium;
<catu. carm. 90.3>	Nam magus ex matre et gnato gignatur oportet,
<catu. carm. 90.4>	Si uera est Persarum impia relligio,
<catu. carm. 90.5>	Gnatus ut accepto ueneretur carmine diuos,
<catu. carm. 90.6>	Omentum in flamma pingue liquefaciens.
<catu. carm. 91.1>	Non ideo, Gelli, sperabam te mihi fidum
<catu. carm. 91.2>	In misero hoc nostro, hoc perdito amore fore,
<catu. carm. 91.3>	Quod te cognossem bene constantemue putarem
<catu. carm. 91.4>	Aut posse a turpi mentem inhibere probro,
<catu. carm. 91.5>	Sed neque quod matrem nec germanam esse uidebam
<catu. carm. 91.6>	Hanc tibi, cuius me magnus edebat amor,
<catu. carm. 91.7>	Et quamuis tecum multo coniungerer usu,
<catu. carm. 91.8>	Non satis id causae credideram esse tibi.
<catu. carm. 91.9>	Tu satis id duxti: tantum tibi gaudium in omni
<catu. carm. 91.10>	Culpa est, in quacumque est aliquid sceleris.
<catu. carm. 92.1>	Lesbia mi dicit semper male nec tacet umquam
<catu. carm. 92.2>	De me; Lesbia me dispeream nisi amat.
<catu. carm. 92.3>	"Quo signo?" Quia sunt totidem mea; deprecor illam
<catu. carm. 92.4>	Assidue, uerum dispeream nisi amo!
<catu. carm. 93.1>	Nil nimium studeo, Caesar, tibi uelle placere,
<catu. carm. 93.2>	Nec scire utrum sis albus an ater homo.
<catu. carm. 94.1>	Mentula moechatur. "Moechatur mentula?" Certe
<catu. carm. 94.2>	Hoc est quod dicunt, ipsa olera olla legit.
<catu. carm. 95.1>	Zmyrna mei Cinnae nonam post denique messem
<catu. carm. 95.2>	Quam coepta est nonamque edita post hiemem,
<catu. carm. 95.3>	Milia cum interea quingenta Hortensius uno
<catu. carm. 95.4>	...
<catu. carm. 95.5>	Zmyrna cauas Satrachi penitus mittetur ad undas,
<catu. carm. 95.6>	Zmyrnam cana diu saecula peruoluent
<catu. carm. 95.7>	At Volusi Annales Paduam morientur ad ipsam
<catu. carm. 95.8>	Et laxas scombris saepe dabunt tunicas.
<catu. carm. 95.9>	Parua mei mihi sint cordi monumenta sodalis,
<catu. carm. 95.10>	At populus tumido gaudeat Antimacho.
<catu. carm. 96.1>	Si quicquam mutis gratum acceptumue sepulcris
<catu. carm. 96.2>	Accidere a nostro, Calue, dolore potest
<catu. carm. 96.3>	(Quo desiderio ueteres renouamus amores
<catu. carm. 96.4>	Atque olim missas flemus amicitias),
<catu. carm. 96.5>	Certe non tanto mors immatura dolorist
<catu. carm. 96.6>	Quintiliae, quantum gaudet amore tuo.
<catu. carm. 97.1>	Non, ita me di ament, quicquam referre putaui,
<catu. carm. 97.2>	Vtrum os an culum olfacerem Aemilio.
<catu. carm. 97.3>	Nilo mundius hoc, nihiloque immundius illud,
<catu. carm. 97.4>	Verum etiam culus mundior et melior;
<catu. carm. 97.5>	Nam sine dentibus hic. Dentis os sesquipedalis,
<catu. carm. 97.6>	Gingiuas uero ploxeni habet ueteris,
<catu. carm. 97.7>	Praeterea rictum qualem diffissus in aestu
<catu. carm. 97.8>	Meientis mulae cunnus habere solet.
<catu. carm. 97.9>	Hic futuit multas et se facit esse uenustum;
<catu. carm. 97.10>	Et non pistrino traditur atque asino?
<catu. carm. 97.11>	Quem si qua attingit, non illam posse putemus
<catu. carm. 97.12>	Aegroti culum lingere carnificis?
<catu. carm. 98.1>	In te, si in quemquam, dici pote, putide Victi,
<catu. carm. 98.2>	Id quod uerbosis dicitur et fatuis;
<catu. carm. 98.3>	Ista cum lingua, si usus ueniat tibi, possis
<catu. carm. 98.4>	Culos et crepidas lingere carpatinas.
<catu. carm. 98.5>	Si nos omnino uis omnes perdere, Victi,
<catu. carm. 98.6>	Hiscas; omnino quod cupis efficies.
<catu. carm. 99.1>	Surripui tibi, dum ludis, mellite Iuuenti,
<catu. carm. 99.2>	Sauiolum dulci dulcius ambrosia.
<catu. carm. 99.3>	Verum id non impune tuli; namque amplius horam
<catu. carm. 99.4>	Suffixum in summa me memini esse cruce,
<catu. carm. 99.5>	Dum tibi me purgo nec possum fletibus ullis
<catu. carm. 99.6>	Tantillum uestrae demere saeuitiae.
<catu. carm. 99.7>	Nam simul id factum est, multis diluta labella
<catu. carm. 99.8>	Guttis abstersti omnibus articulis,
<catu. carm. 99.9>	Ne quicquam nostro contractum ex ore maneret,
<catu. carm. 99.10>	Tamquam commictae spurca saliua lupae.
<catu. carm. 99.11>	Praeterea infesto miserum me tradere Amori
<catu. carm. 99.12>	Non cessasti omnique excruciare modo,
<catu. carm. 99.13>	Vt mi ex ambrosia mutatum iam foret illud
<catu. carm. 99.14>	Sauiolum tristi tristius elleboro.
<catu. carm. 99.15>	Quam quoniam poenam misero proponis amori,
<catu. carm. 99.16>	Numquam iam posthac basia surripiam.
<catu. carm. 100.1>	Caelius Aufillenum et Quintius Aufillenam
<catu. carm. 100.2>	Flos Veronensum depereunt iuuenum,
<catu. carm. 100.3>	Hic fratrem, ille sororem. Hoc est, quod dicitur, illud
<catu. carm. 100.4>	Fraternum uere dulce sodalicium.
<catu. carm. 100.5>	Cui faueam potius? Caeli, tibi; nam tua nobis
<catu. carm. 100.6>	Perspecta ex igni est unica amicitia,
<catu. carm. 100.7>	Cum uesana meas torreret flamma medullas;
<catu. carm. 100.8>	Sis felix, Caeli, sis in amore potens.
<catu. carm. 101.1>	Multas per gentes et multa per aequora uectus
<catu. carm. 101.2>	Aduenio has miseras, frater, ad inferias,
<catu. carm. 101.3>	Vt te postremo donarem munere mortis
<catu. carm. 101.4>	Et mutam nequiquam alloquerer cinerem,
<catu. carm. 101.5>	Quandoquidem fortuna mihi tete abstulit ipsum,
<catu. carm. 101.6>	Heu miser indigne frater adempte mihi!
<catu. carm. 101.7>	Nunc tamen interea haec, prisco quae more parentum
<catu. carm. 101.8>	Tradita sunt tristi munere ad inferias,
<catu. carm. 101.9>	Accipe fraterno multum manantia fletu,
<catu. carm. 101.10>	Atque in perpetuum, frater, aue atque uale!
<catu. carm. 102.1>	Si quicquam tacito commissum est fido ab amico,
<catu. carm. 102.2>	Cuius sit penitus nota fides animi,
<catu. carm. 102.3>	Meque esse inuenies illorum iure sacratum,
<catu. carm. 102.4>	Corneli, et factum me esse puta Arpocratem.
<catu. carm. 103.1>	Aut, sodes, mihi redde decem sestertia, Silo,
<catu. carm. 103.2>	Deinde esto quamuis saeuus et indomitus;
<catu. carm. 103.3>	Aut, si te nummi delectant, desine, quaeso,
<catu. carm. 103.4>	Leno esse atque idem saeuus et indomitus.
<catu. carm. 104.1>	Credis me potuisse meae maledicere uitae,
<catu. carm. 104.2>	Ambobus mihi quae carior est oculis?
<catu. carm. 104.3>	Non potui, nec, si possem, tam perdite amarem;
<catu. carm. 104.4>	Sed tu cum Tappone omnia monstra facis.
<catu. carm. 105.1>	Mentula conatur Pipleum scandere montem;
<catu. carm. 105.2>	Musae furcillis praecipitem eiciunt.
<catu. carm. 106.1>	Cum puero bello praeconem qui uidet esse,
<catu. carm. 106.2>	Quid credat nisi se uendere discupere?
<catu. carm. 107.1>	Si quicquam cupido optantique obtigit umquam
<catu. carm. 107.2>	Insperanti, hoc est gratum animo proprie.
<catu. carm. 107.3>	Quare hoc est gratum, nobis quoque carius auro,
<catu. carm. 107.4>	Quod te restituis, Lesbia, mi cupido,
<catu. carm. 107.5>	Restituis cupido, atque insperanti ipsa refers te
<catu. carm. 107.6>	Nobis. O lucem candidiore nota!
<catu. carm. 107.7>	Quis me uno uiuit felicior? aut "Magis hac est
<catu. carm. 107.8>	Optandum uita" dicere quis poterit?
<catu. carm. 108.1>	Si, Comini, populi arbitrio tua cana senectus
<catu. carm. 108.2>	Spurcata impuris moribus intereat,
<catu. carm. 108.3>	Non equidem dubito quin primum inimica bonorum
<catu. carm. 108.4>	Lingua exsecta auido sit data uulturio,
<catu. carm. 108.5>	Effossos oculos uoret atro gutture coruus,
<catu. carm. 108.6>	Intestina canes; cetera membra lupi.
<catu. carm. 109.1>	Iucundum, mea uita, mihi proponis amorem
<catu. carm. 109.2>	Hunc nostrum inter nos perpetuumque fore.
<catu. carm. 109.3>	Di magni, facite ut uere promittere possit,
<catu. carm. 109.4>	Atque id sincere dicat et ex animo,
<catu. carm. 109.5>	Vt liceat nobis tota perducere uita
<catu. carm. 109.6>	Aeternum hoc sanctae foedus amicitiae.
<catu. carm. 110.1>	Aufillena, bonae semper laudantur amicae;
<catu. carm. 110.2>	Accipiunt pretium, quae facere instituunt.
<catu. carm. 110.3>	Tu quod promisti mihi, quod mentita inimica es,
<catu. carm. 110.4>	Quod nec das et fers saepe, facis facinus.
<catu. carm. 110.5>	Aut facere ingenuae est, aut non promisse pudicae,
<catu. carm. 110.6>	Aufillena, fuit; sed data corripere
<catu. carm. 110.7>	Fraudando officiis plus quam meretricis auarae,
<catu. carm. 110.8>	Quae sese toto corpore prostituit.
<catu. carm. 111.1>	Aufilena, uiro contentam uiuere solo,
<catu. carm. 111.2>	Nuptarum laus ex laudibus eximiis;
<catu. carm. 111.3>	Sed cuiuis quamuis potius succumbere par est
<catu. carm. 111.4>	Quam matrem fratres te parere ex patruo.
<catu. carm. 112.1>	Multus homo es, Naso, neque tecum multus homost qui
<catu. carm. 112.2>	Descendit: Naso, multus es et pathicus.
<catu. carm. 113.1>	Consule Pompeio primum duo, Cinna, solebant
<catu. carm. 113.2>	Maeciliam; facto consule nunc iterum
<catu. carm. 113.3>	Manserunt duo, sed creuerunt milia in unum
<catu. carm. 113.4>	Singula. Fecundum semen adulterio.
<catu. carm. 114.1>	Firmanus saltus non falso, Mentula, diues
<catu. carm. 114.2>	Fertur, qui tot res in se habet egregias,
<catu. carm. 114.3>	Aucupium omne genus, piscis, prata, arua ferasque.
<catu. carm. 114.4>	Nequiquam: fructus sumptibus exsuperat.
<catu. carm. 114.5>	Quare concedo sit diues, dum omnia desint;
<catu. carm. 114.6>	Saltum laudemus, dum modo ipse egeat.
<catu. carm. 115.1>	Mentula habet instar triginta iugera prati,
<catu. carm. 115.2>	Quadraginta arui; cetera sunt maria.
<catu. carm. 115.3>	Cur non diuitiis Croesum superare potis sit,
<catu. carm. 115.4>	Vno qui in saltu tot bona possideat,
<catu. carm. 115.5>	Prata, arua, ingentis siluas saltusque paludesque
<catu. carm. 115.6>	Vsque ad Hyperboreos et mare ad Oceanum?
<catu. carm. 115.7>	Omnia magna haec sunt, tamen ipsest maximus ultro,
<catu. carm. 115.8>	Non homo, sed uero mentula magna minax.
<catu. carm. 116.1>	Saepe tibi studioso animo ueni ante requirens
<catu. carm. 116.2>	Carmina uti possem mittere Battiadae,
<catu. carm. 116.3>	Qui te lenirem nobis neu conarere
<catu. carm. 116.4>	Tela infesta mihi mittere in usque caput,
<catu. carm. 116.5>	Hunc uideo mihi nunc frustra sumptum esse laborem,
<catu. carm. 116.6>	Gelli, nec nostras hic ualuisse preces.
<catu. carm. 116.7>	Contra nos tela ista tua euitamus amictu;
<catu. carm. 116.8>	Affixus nostris tu dabis supplicium.
