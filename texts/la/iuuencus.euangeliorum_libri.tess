<juve. evan. 1.>	INCIPIT LIBER PRIMVS
<juve. evan. 1.1>	Rex fuit Herodes Iudaea in gente cruentus,
<juve. evan. 1.2>	Sub quo seruator iusti templique sacerdos
<juve. evan. 1.3>	Zacharias, uicibus cui templum cura tueri
<juve. evan. 1.4>	Digesto instabat lectorum ex ordine uatum.
<juve. evan. 1.5>	Huius inhaerebat thalamis dignissima coniux.
<juve. evan. 1.6>	Cura his ambobus parilis moderaminis aequi,
<juve. evan. 1.7>	Ambos adnexos legis praecepta tenebant.
<juve. evan. 1.8>	Nec fuit his suboles, iam tum uergentibus annis,
<juve. evan. 1.9>	Gratius ut donum iam desperantibus esset.
<juve. evan. 1.10>	Sed cum forte aditis arisque inferret odores
<juve. evan. 1.11>	Zacharias, uisus caelo discendere aperto
<juve. evan. 1.12>	Nuntius et soli iussas perferre loquellas
<juve. evan. 1.13>	(Cetera nam foribus tunc plebs adstrata rogabat):
<juve. evan. 1.14>	"Quem tibi terribilis concussit corde pauorem
<juve. evan. 1.15>	Visus, cum laeti sermonis gratia placat?
<juve. evan. 1.16>	Nam me dimissum rerum pater unicus alto
<juve. evan. 1.17>	E caeli solio tibi nunc in uerba uenire
<juve. evan. 1.18>	Praecipit et cara tibi mox e coniuge natum
<juve. evan. 1.19>	Promittit, grandis rerum cui gloria restat,
<juve. evan. 1.20>	Plurima qui populis nascendo gaudia quaeret;
<juve. evan. 1.21>	Sobrius aeternum, clausum quem Spiritus ipsis
<juve. evan. 1.22>	Visceribus matris conplebit numine claro.
<juve. evan. 1.23>	Istius hic populi partem pleramque docendo
<juve. evan. 1.24>	Ad uerum conuertet iter, Dominumque Deumque
<juve. evan. 1.25>	Continuo primus noscet plebemque nouabit.
<juve. evan. 1.26>	Nomine Iohannem hunc tu uocitare memento."
<juve. evan. 1.27>	Olli confusa respondit mente sacerdos:
<juve. evan. 1.28>	"Aemula promissis obsistit talibus aetas,
<juve. evan. 1.29>	Nec senibus fetus poterit contingere fessis,
<juve. evan. 1.30>	Quem deus auertens primaeuo in flore negauit."
<juve. evan. 1.31>	Haec trepidans uates; cui talia nuntius addit:
<juve. evan. 1.32>	"Si tibi mortalis subolem promitteret ullus,
<juve. evan. 1.33>	Ad desperandum forsan cunctatio mentis
<juve. evan. 1.34>	Debuerat tardis haerens insistere uerbis.
<juve. evan. 1.35>	Nunc ego, quem dominus caeli, terraeque repertor,
<juve. evan. 1.36>	Ante suos uultus uoluit parere ministrum,
<juve. evan. 1.37>	Auribus ingratis hominis uisuque receptus,
<juve. evan. 1.38>	Supremi mandata Dei temnenda peregi.
<juve. evan. 1.39>	Quare promissis manet inreuocabile donum,
<juve. evan. 1.40>	Sed tibi claudetur rapidae uox nuntia mentis,
<juve. evan. 1.41>	Donec cuncta Dei firmentur munera uobis."
<juve. evan. 1.42>	Haec ait et sese teneris inmiscuit auris.
<juve. evan. 1.43>	Interea populus miracula longa trahebat,
<juve. evan. 1.44>	Quid tantum templo uellet cessare sacerdos.
<juve. evan. 1.45>	Progressus trepide numen uidisse supernum
<juve. evan. 1.46>	Nutibus edocuit, miserae et dispendia uocis.
<juve. evan. 1.47>	Inde domum remeat conpleto ex ordine uates
<juve. evan. 1.48>	Officio, amissamque leuant promissa loquellam;
<juve. evan. 1.49>	Nec dilata diu uenerunt munera prolis.
<juve. evan. 1.50>	Anxia sed uentris celabat gaudia coniux,
<juve. evan. 1.51>	Donec quinque cauam conplerent lumina lunam.
<juve. evan. 1.>	ANGELVS AD MARIAM
<juve. evan. 1.52>	Tunc maiora dehinc idem mandata minister
<juve. evan. 1.53>	Detulit ad Mariae dimissus uirginis aures.
<juve. evan. 1.54>	Haec desponsa suo per tempora certa propinquo
<juve. evan. 1.55>	Abdita uirgineis caste pubescere tectis
<juve. evan. 1.56>	Et seruare diem iussis permissa parentum.
<juve. evan. 1.57>	Ad quam tranquillum sermonem nuntius infit:
<juve. evan. 1.58>	"Salue, progenie terras iutura salubri,
<juve. evan. 1.59>	Desine conspectu mentem turbare uerendo.
<juve. evan. 1.60>	Nam tua concipient caelesti uiscera iussu
<juve. evan. 1.61>	Natum, quem regnare Deus per saecula cuncta
<juve. evan. 1.62>	Et propriam credi subolem gaudetque iubetque.
<juve. evan. 1.63>	Hunc ubi sub lucem dederis, sit nomine Iesus."
<juve. evan. 1.64>	Ad quem uirgo dehinc pauido sic inchoat ore:
<juve. evan. 1.65>	"Nullos conceptus fieri sine coniuge dicunt;
<juve. evan. 1.66>	Vnde igitur subolem mihimet sperabo uenire?"
<juve. evan. 1.67>	Nuntius haec contra celeri sermone profatur:
<juve. evan. 1.68>	"Virtus celsa Dei circumuolitabit obumbrans,
<juve. evan. 1.69>	Spiritus et ueniet purus, lectissima uirgo,
<juve. evan. 1.70>	Ac tibi mox puerum casto sermone iubebit
<juve. evan. 1.71>	Magnificum gigni populis, quem credere sanctum
<juve. evan. 1.72>	Supremique Dei natum uocitare necesse est.
<juve. evan. 1.73>	Sic cognata tibi, sterilis quae credita cunctis,
<juve. evan. 1.74>	Zachariae coniux mortali germine nuper
<juve. evan. 1.75>	Aeuo defessis hausit miracula membris.
<juve. evan. 1.76>	Sextus adest mensis: parent sic omnia iussis."
<juve. evan. 1.77>	Virgo dehinc: "Domino famulam nunc ecce iubenti,
<juve. evan. 1.78>	Vt tua uerba sonant, cernis seruire paratam."
<juve. evan. 1.79>	Nuntius abscedens uacuis se condidit auris.
<juve. evan. 1.>	SALVTATIO MARIE AD HELISABET
<juve. evan. 1.80>	Illa dehinc rapidis Iudaeam passibus urbem
<juve. evan. 1.81>	Zachariaeque domum penetrat grauidamque salutat
<juve. evan. 1.82>	Elisabeth, clausae cum protinus anxia prolis
<juve. evan. 1.83>	Membra uteri gremio motu maiore resultant.
<juve. evan. 1.84>	Et simul exiluit mater concussa tremore,
<juve. evan. 1.85>	Diuinae uocis conpleta est flamine sancto
<juve. evan. 1.86>	Et magnum clamans: "Felix o femina, salue,
<juve. evan. 1.87>	Felicem gestans uteri sinuamine fetum.
<juve. evan. 1.88>	Vnde meam tanto uoluit Deus aequus honore
<juve. evan. 1.89>	Inlustrare domum, quam mater numinis alti
<juve. evan. 1.90>	Viseret? Ecce meo gaudens in uiscere proles
<juve. evan. 1.91>	Exultat, Mariae cum prima adfamina sensit.
<juve. evan. 1.92>	Felix, qui credit finem mox adfore uerbis,
<juve. evan. 1.93>	Quae Deus ad famulos magnum dignando loquetur.
<juve. evan. 1.94>	Illa trahens animum per gaudia mixta pudore
<juve. evan. 1.95>	Suppressae uocis pauitantia dicta uolutat:
<juve. evan. 1.96>	"Magnificas laudes animus gratesque rependit
<juve. evan. 1.97>	Inmensi Domino mundi. Vix gaudia tanta
<juve. evan. 1.98>	Spiritus iste capit, quod me dignatus in altum
<juve. evan. 1.99>	Erigit ex humili celsam cunctisque beatam
<juve. evan. 1.100>	Gentibus et saeclis uoluit Deus aequus haberi.
<juve. evan. 1.101>	Sustulit ecce thronum saeuis fregitque superbos,
<juve. evan. 1.102>	Largifluis humiles opibus ditauit egentes."
<juve. evan. 1.103>	Tunc illic mansit trinos ex ordine menses,
<juve. evan. 1.104>	Ad propriamque domum repedat iam certa futuri.
<juve. evan. 1.>	PARTVS ELISABET
<juve. evan. 1.105>	Iamque aderat tempus, quo iussum fundere partum
<juve. evan. 1.106>	Elisabeth uoluenda dies in luminis oras
<juve. evan. 1.107>	Cogeret. Ad partus famam collecta cucurrit
<juve. evan. 1.108>	Turba propinquorum, tum gaudia mira frequentes
<juve. evan. 1.109>	Concelebrant nomenque iubent genitoris habere.
<juve. evan. 1.110>	Abnuit hoc genetrix, sed Iohannes uocitetur
<juve. evan. 1.111>	Ingeminat. Placuit muti tunc iussa parentis
<juve. evan. 1.112>	Consulere, scriptoque rogant edicere nomen.
<juve. evan. 1.113>	Sed, pro mira fides, tabulis cum scribere temptat,
<juve. evan. 1.114>	Inplicitam soluit per uerba sonantia linguam.
<juve. evan. 1.115>	Mox etiam adsuetam penetrant spiracula mentem,
<juve. evan. 1.116>	Conpletusque canit uenturi conscia dicta:
<juve. evan. 1.117>	"Concelebrent cuncti laudes gratesque frequentent
<juve. evan. 1.118>	Astrorum et terrae, pontique hominumque parenti,
<juve. evan. 1.119>	Visere quod uoluit propriamque absoluere plebem.
<juve. evan. 1.120>	En beat antiquam gentem cornuque salutis
<juve. evan. 1.121>	Erecto indulget Dauidis origine lumen.
<juve. evan. 1.122>	Hoc est, quod prisci cecinere ex ordine uates,
<juve. evan. 1.123>	Haec est illa salus, qua nos ex hostibus atris
<juve. evan. 1.124>	Eripit, ut iuste iusto seruire queamus.
<juve. evan. 1.125>	At tu, parue puer, sanctus dignusque profeta
<juve. evan. 1.126>	Dicere et Dominum mox praegrediere uiando
<juve. evan. 1.127>	Illius et populum duces per lumen apertum:
<juve. evan. 1.128>	Errorem per te spernent mortisque tenebras
<juve. evan. 1.129>	Abrumpent omnes, tua qui praecepta sequentur."
<juve. evan. 1.130>	Exhinc secretis in uallibus abdita semper
<juve. evan. 1.131>	Vita fuit puero, donec poscentibus annis
<juve. evan. 1.132>	Vatis ad officium pleno pubesceret aeuo.
<juve. evan. 1.>	VISIO IOSEP
<juve. evan. 1.133>	Interea Mariae sponso miracula mentem
<juve. evan. 1.134>	Sollicitant, manifesta uteri quod pondera uidit,
<juve. evan. 1.135>	Et secum uoluit, quanam ratione propinquae
<juve. evan. 1.136>	Dedecus obpressum celet thalamosque recuset.
<juve. evan. 1.137>	Talia tractanti torpescunt membra sopore
<juve. evan. 1.138>	Audiuitque Dei super horrida somnia uocem:
<juve. evan. 1.139>	"Accipe coniugium nullo cum crimine pactae,
<juve. evan. 1.140>	Spiritus inpleuit sancto cui uiscera fetu.
<juve. evan. 1.141>	Hanc cecinit uates uenturam et uirgine prolem,
<juve. evan. 1.142>	NOBISCVM DEVS est nomen cui." Protinus ille
<juve. evan. 1.143>	Haec praecepta sequens seruat sponsalia pacta.
<juve. evan. 1.>	DE PROCESSIONE ET CHRISTI NATIVITATE
<juve. evan. 1.144>	Sed tum forte nouo capitum discussio censu
<juve. evan. 1.145>	Caesaris Augusti iussis per plurima terrae
<juve. evan. 1.146>	Describebatur; Syriam tunc iure regebat
<juve. evan. 1.147>	Quirinus, proprios cui tota per oppida fines
<juve. evan. 1.148>	Edebant populi, uires nomenque genusque.
<juve. evan. 1.149>	Vrbs est Iudaeae Bethleem, Dauida canorum
<juve. evan. 1.150>	Quae genuit, generis quae censum iure petebat.
<juve. evan. 1.151>	Edidit hic Mariam Dauidis origine Ioseph
<juve. evan. 1.152>	Desponsamque sibi scribens grauidamque professus.
<juve. evan. 1.153>	Hospitio amborum Bethleem sub moenibus urbis
<juve. evan. 1.154>	Angusti fuerant praeparua habitacula ruris.
<juve. evan. 1.155>	Illic uirgo nouo conpleta in tempore fetu
<juve. evan. 1.156>	Soluitur et puerum ueteri cunabula textu
<juve. evan. 1.157>	Inuoluunt durumque datur praesepe cubili.
<juve. evan. 1.>	ANGELVS AD PASTORES
<juve. evan. 1.158>	Circa sollicitae pecudum custodia noctis
<juve. evan. 1.159>	Pastores tenuit uigiles per pascua laeta.
<juve. evan. 1.160>	Ecce Dei monitu uisus discendere caelo
<juve. evan. 1.161>	Nuntius, at subitus terror tremefacta pauore
<juve. evan. 1.162>	Prostrauit uiridi pastorum corpora terrae.
<juve. evan. 1.163>	Talis et attonitis caelo uox missa cucurrit:
<juve. evan. 1.164>	"Ponite terrorem mentis, mea sumite dicta,
<juve. evan. 1.165>	Pastores, quibus haec ingentia gaudia porto.
<juve. evan. 1.166>	Nam genitus puer est Dauidis origine clara,
<juve. evan. 1.167>	Qui populis lucem mox laetitiamque propaget.
<juve. evan. 1.>	VISIO IOSEP
<juve. evan. 1.168>	Hoc signum dicam, puerum quod cernere uobis
<juve. evan. 1.169>	Iam licet inplentem gracili praesepia uoce."
<juve. evan. 1.170>	Talia dicenti iunguntur milia plebis
<juve. evan. 1.171>	Caelestis cunctique Deum laudantque rogantque,
<juve. evan. 1.172>	Talis et uniti uox agminis aera conplet:
<juve. evan. 1.173>	"Gloria supremum comitatur debita patrem;
<juve. evan. 1.174>	In terris iustos homines pax digna sequetur."
<juve. evan. 1.175>	Et simul his dictis caeli secreta reuisunt.
<juve. evan. 1.>	PASTORES IN BETLEM
<juve. evan. 1.176>	Pastores propere ueniunt puerumque iacentem
<juve. evan. 1.177>	Praesepis gremio cernunt; post inde frequentes
<juve. evan. 1.178>	Dispergunt late celeris uaga semina famae.
<juve. evan. 1.179>	Mirantes laudant, laetantes constipuerunt,
<juve. evan. 1.180>	Omnia nocturnis monitis quod uera recurrant.
<juve. evan. 1.>	CIRCVMCISIO CHRISTI
<juve. evan. 1.181>	Viderat octauam lucem puer, ecce recidi
<juve. evan. 1.182>	Ad morem legis nomenque aptare necesse est.
<juve. evan. 1.183>	Inpositumque illi est, monitis caelestibus olim
<juve. evan. 1.184>	Quod Mariae uox missa Deo praecepit, Iesus.
<juve. evan. 1.185>	Scripserat antiquae Moyses moderamina legis,
<juve. evan. 1.186>	Inter quae primos prisco de sanguine uatum
<juve. evan. 1.187>	Obseruare dedit fetus offerre sacrandos,
<juve. evan. 1.188>	Inplumesque simul ferre ad delubra columbas.
<juve. evan. 1.189>	Haec ubi per Mariam templo seruata feruntur,
<juve. evan. 1.>	DE SIMEONE
<juve. evan. 1.190>	Ecce senex Simeon dignus conprendere sensu
<juve. evan. 1.191>	Caelestes uoces, cui quondam praescia rerum
<juve. evan. 1.192>	Virtus prodiderat, quod carcere corporis aegri
<juve. evan. 1.193>	Deposito mortem liber requiemque uideret,
<juve. evan. 1.194>	Cum primum caeli laudem terraeque salutem,
<juve. evan. 1.>	DE DVOBVS PVLLIS COLVMBARVM
<juve. evan. 1.195>	Omnia quem uatum spondent oracula Christum,
<juve. evan. 1.196>	Vidisset templo sollemnes ferre palumbas.
<juve. evan. 1.197>	Isque ubi curuato defessus corpore templum
<juve. evan. 1.198>	Iam grauior penetrat, monuit quod spiritus auctor,
<juve. evan. 1.199>	Ecce simul paruum gremio genetricis Iesum
<juve. evan. 1.200>	Ad templum sensit uenisse, trementibus ulnis
<juve. evan. 1.201>	Accepit puerum laetusque haec dicta profatur:
<juve. evan. 1.202>	"Nunc, nunc me famulum Dominus nunc liberat atris
<juve. evan. 1.203>	Corporis e uinclis finemque inponere uerbis
<juve. evan. 1.204>	Dignatur cum pace suis. En splendida nostros
<juve. evan. 1.205>	Lux oculos tua circumstat radiisque renidet,
<juve. evan. 1.206>	Quam cunctis hominum lustratis gentibus addit
<juve. evan. 1.207>	Istrahelitarum cumulatae gloria plebis.
<juve. evan. 1.208>	Quid tantum Mariae stupuerunt pectora matris?
<juve. evan. 1.209>	Hic puer ad casum populi datur, iste renasci
<juve. evan. 1.210>	Concedet populos; dictum in contraria signum
<juve. evan. 1.211>	Istius adueniet, percurrens debita leto
<juve. evan. 1.212>	Atque animam matris ferro fulgente machaera,
<juve. evan. 1.213>	Quo pateant tecti tenebrosa uolumina cordis."
<juve. evan. 1.>	DE ANNA
<juve. evan. 1.214>	Haec ait in Simeone Deus; mox ecce profetae
<juve. evan. 1.215>	Femineam sancto conplet spiramine mentem.
<juve. evan. 1.216>	Anna fuit natu grauior, quam in flore iuuentae
<juve. evan. 1.217>	Destituit uiduam mors inmatura mariti.
<juve. evan. 1.218>	Casta sed in templo semper pro coniuge uita
<juve. evan. 1.219>	Et cultus cessere Dei; quae numine iussa
<juve. evan. 1.220>	Cognouit Christum et simili sermone locuta est.
<juve. evan. 1.221>	Inde ubi sollemnem pueri pro nomine legem
<juve. evan. 1.222>	Conpleuit genetrix et Ioseph omnia mirans,
<juve. evan. 1.223>	Ad patriam laeti repedant puerumque reportant.
<juve. evan. 1.>	VBI MAGI VIDERVNT STELLAM
<juve. evan. 1.224>	Gens est ulterior surgenti conscia soli,
<juve. evan. 1.225>	Astrorum sollers ortusque obitusque notare;
<juve. evan. 1.226>	Huius primores nomen tenuere Magorum.
<juve. evan. 1.227>	Tunc hinc delecti Solymos per longa uiarum
<juve. evan. 1.228>	Deueniunt regemque adeunt orantque doceri,
<juve. evan. 1.229>	Quae regio imperio puerum Iudaea teneret
<juve. evan. 1.230>	Progenitum: sese stellae fulgentis ab ortu
<juve. evan. 1.231>	Admonitos uenisse uiam, quo supplice dextra
<juve. evan. 1.232>	Exortum terris uenerabile numen adorent.
<juve. evan. 1.233>	Territus Herodes Solymorum culmina uatum
<juve. evan. 1.234>	Quique profetarum ueterum praedicta recensent
<juve. evan. 1.235>	Imperio accitos iubet omnia quaerere legis,
<juve. evan. 1.236>	Quis pateat, quae sint genitalia moenia Christo,
<juve. evan. 1.237>	Omnia uenturum spondent quem oracula uatum.
<juve. evan. 1.238>	Tunc manifestatur, Bethleem quod moenibus illum
<juve. evan. 1.239>	Progigni maneat, cui sacram ducere plebem
<juve. evan. 1.240>	Istrahelitarum sancta uirtute necesse est.
<juve. evan. 1.>	DE EO QVOD MAGI OBTVLERVNT DOMINO MVNERA
<juve. evan. 1.241>	Hinc iubet Herodes Persas pertendere gressum
<juve. evan. 1.242>	Inuentumque sibi puerum monstrare colendum.
<juve. evan. 1.243>	Ecce iteris medio stellam praecurrere cernunt
<juve. evan. 1.244>	Sulcantem flammis auras, quae culmine summo
<juve. evan. 1.245>	Restitit et pueri lustrata habitacula monstrat.
<juve. evan. 1.246>	Gaudia magna Magi gaudent sidusque salutant,
<juve. evan. 1.247>	Et postquam puerum uidere sub ubere matris,
<juve. evan. 1.248>	Deiecti prono strauerunt corpore terram
<juve. evan. 1.249>	Submissique simul quaesunt; tum munera trina
<juve. evan. 1.250>	Tus, aurum, murram regique hominique Deoque
<juve. evan. 1.251>	Dona dabant. Totam mox horrida somnia noctem
<juve. evan. 1.252>	Sollicitant saeuumque iubent uitare tyrannum.
<juve. evan. 1.253>	Denique diuersis Herodis callibus aulam
<juve. evan. 1.254>	Diffugiunt patriamque Magi rediere latenter.
<juve. evan. 1.255>	Ipsum etiam puerum monitis caelestibus actus
<juve. evan. 1.256>	Aegyptum cum matre simul transportat Ioseph.
<juve. evan. 1.>	DE PVERIS INTERFECTIS AB HERODE
<juve. evan. 1.257>	At ferus Herodes sibimet succedere credit,
<juve. evan. 1.258>	Quem callens astris quaesisset cura Magorum.
<juve. evan. 1.259>	Quorum praecauto discessu sollicitatus
<juve. evan. 1.260>	Horribilem iussit Bethleem per compita caedem.
<juve. evan. 1.261>	Infantes cunctos teneramque sub ubere plebem
<juve. evan. 1.262>	Auellit ferro nullo sub crimine culpae.
<juve. evan. 1.263>	Haec etiam caedes olim praescripta manebat,
<juve. evan. 1.264>	Quam bonus Hieremias diuino numine iussus
<juve. evan. 1.265>	Conplorat, subolis misero pro funere matres
<juve. evan. 1.266>	Horrendis grauiter caelum pulsare querellis.
<juve. evan. 1.267>	Ast ubi sopitus furor est et saeua tyranni
<juve. evan. 1.268>	Infantum horribili feritas satiata cruore,
<juve. evan. 1.269>	Extinxisse putat cunctos, quos unus et alter
<juve. evan. 1.270>	Annus letiferi miseros obpresserat aeui.
<juve. evan. 1.271>	Mirandis rursus deuinctus membra sopore
<juve. evan. 1.272>	Vrgetur monitis Mariam puerumque Ioseph
<juve. evan. 1.273>	Aegypto ad patriam uectare, ubi Nazara felix
<juve. evan. 1.274>	Olim praedictum puero dedit addere nomen.
<juve. evan. 1.>	EX EGIPTO VOCAVI FILIVM
<juve. evan. 1.275>	Dixit et alterius quondam praenuntia uatis
<juve. evan. 1.276>	Vox instincta Deo: Veniet, ueniet mea proles
<juve. evan. 1.277>	Aegypto ex alta terris lumenque salusque.
<juve. evan. 1.278>	Crescebat rapidis annorum gressibus infans,
<juve. evan. 1.279>	Praecurrens aeuum sapientia praeueniebat
<juve. evan. 1.280>	Gratiaque in uultu et uerbis ueneranda micabat.
<juve. evan. 1.>	DVODECIM ANNORVM REMANSIT IN TEMPLO
<juve. evan. 1.281>	Et iam bissenos aeui conprenderat annos,
<juve. evan. 1.282>	Cum paschae ritum seruando ex more parentes
<juve. evan. 1.283>	Ad templum laetis puerum perducere festis
<juve. evan. 1.284>	Omnibus annorum uicibus de more solebant.
<juve. evan. 1.285>	Ergo aderant paschae pariter cunctisque diebus
<juve. evan. 1.286>	Festorum inpletis patriam remeare parabant,
<juve. evan. 1.287>	Cum puer in populo comitis uestigia matris
<juve. evan. 1.288>	Deseruit templique libens secreta petiuit.
<juve. evan. 1.289>	Illum per uicos urbis perque abdita tecta
<juve. evan. 1.290>	Perque iteris stratas per notos perque propinquos
<juve. evan. 1.291>	Quaerebat genetrix; sed lux ubi tertia uenit
<juve. evan. 1.292>	Ad templum propere remeat, uatumque choreis
<juve. evan. 1.293>	Inuenit insertum legumque obscura senili
<juve. evan. 1.294>	Tractantem coetu. Vix admiratio digna
<juve. evan. 1.295>	De pueri uerbis senibus fuit; at pia mater:
<juve. evan. 1.296>	"Nate, ait, amissum lacrimis te quaero profusis
<juve. evan. 1.297>	Anxia cum genitore gemens. Quae causa parentum
<juve. evan. 1.298>	Discernit gressu templique in sede retentat?"
<juve. evan. 1.299>	Ille autem: "Quid me tantum, quid quaeritis? inquit.
<juve. evan. 1.300>	An nondum sentis, genetrix, quod iure paternis
<juve. evan. 1.301>	Sedibus et domibus natum inhabitare necesse est?"
<juve. evan. 1.>	REGRESSIO DE HIERVSALEM
<juve. evan. 1.302>	Haec ait et gressum sociat patriamque reuisit;
<juve. evan. 1.303>	Nec genetrix tanti persensit pondera uerbi,
<juve. evan. 1.304>	Ordine cuncta tamen cordis secreta reseruant.
<juve. evan. 1.305>	At puer obsequiis apte praedulcibus ambos
<juve. evan. 1.306>	Ad proprium semper cogens nectebat amorem.
<juve. evan. 1.>	DE IOHANNE
<juve. evan. 1.307>	Interea ueteris scripti per debita currens
<juve. evan. 1.308>	Omnia saeclorum series promissa trahebat.
<juve. evan. 1.309>	Zachariae suboles desertis uallibus omnes
<juve. evan. 1.310>	Ad deponendas maculas clamore uocabat,
<juve. evan. 1.311>	Fluminis ut liquidi caperent miranda lauacra,
<juve. evan. 1.312>	Quis animae uirtus abluta sorde niteret;
<juve. evan. 1.313>	Esaias uates cecinit quod numine iussus:
<juve. evan. 1.>	VOX CLAMANTIS IN DESERTO
<juve. evan. 1.314>	"Vox late resonat desertis uallibus; amplas
<juve. evan. 1.315>	Instruite stratas, omnis sit recta uiarum
<juve. evan. 1.316>	Semita, quae Domini digne uestigia gestet.
<juve. evan. 1.317>	Subsident colles, uallis conplebitur omnis;
<juve. evan. 1.318>	Corriget anfractus iteris bona linea recti
<juve. evan. 1.319>	Corporeisque oculis lumen tractare serenum
<juve. evan. 1.320>	Omnibus indulget genitor Dominusque salutis."
<juve. evan. 1.321>	Ergo aderant populi passimque hinc inde ruentes
<juve. evan. 1.322>	Conplebant ripas auidique lauacra petebant.
<juve. evan. 1.323>	Texta camelorum fuerant uelamina saetis,
<juve. evan. 1.324>	Et zonae pellis medium cinxere profetam.
<juve. evan. 1.325>	Et tenuem uictum praebent siluestria mella
<juve. evan. 1.325a>	Edere locustas solitus ruralibus aruis.
<juve. evan. 1.>	DE BAPTISMO IOHANNIS ET VERBVM EIVS AD POPVLVM
<juve. evan. 1.326>	Isque ubi tot populos diuersis sedibus ortos
<juve. evan. 1.327>	Inruere ad fluuium cernit, sic incipit ore:
<juve. evan. 1.328>	"Vipereae gentis suboles, quis debita uobis
<juve. evan. 1.329>	Supplicia urgentesque iras euadere monstrat?
<juve. evan. 1.330>	Sed facite, o miseri, fructum, si paenitet, aptum,
<juve. evan. 1.331>	Nec generis uestri tollat fiducia mentes.
<juve. evan. 1.332>	Nam facile e saxis etiam pro nomine plebes
<juve. evan. 1.333>	Succedet uestro, suboles quia degener errat.
<juve. evan. 1.334>	Proxima roboreis iamiam radicibus instat
<juve. evan. 1.335>	Cunctorum ante oculos acies leuata securis.
<juve. evan. 1.336>	Caedentur siluae steriles ignemque fouebunt.
<juve. evan. 1.337>	Nunc ego praeteritas maculas in flumine puro
<juve. evan. 1.338>	Abluere institui; ueniet sed fortior alter,
<juve. evan. 1.339>	Cuius uincla pedum non sum contingere dignus.
<juve. evan. 1.340>	Abluet ille hominis sancto spiramine mentem
<juve. evan. 1.341>	Flammarumque globis purgabit noxia corda.
<juve. evan. 1.342>	Illius et manibus ruralis pala tenetur
<juve. evan. 1.343>	Et propria ipsius purgabitur area frugum
<juve. evan. 1.344>	Horreaque inplebit secreti copia farris
<juve. evan. 1.345>	Aeternusque leues paleas populabitur ignis."
<juve. evan. 1.346>	Haec ait et properis per siluam passibus ipsum
<juve. evan. 1.347>	Cernit Iordanis ueneranda lauacra petentem.
<juve. evan. 1.348>	Sed uetat increpitans uates et talia fatur:
<juve. evan. 1.349>	"Tune meis manibus dignaris mergier undis,
<juve. evan. 1.350>	Cum tua me melius possint mundare lauacra?"
<juve. evan. 1.351>	Dixit Iohannes, cui talia reddit Iesus:
<juve. evan. 1.352>	"Nunc sine, nam decet hoc, sic sancta per omnia nobis
<juve. evan. 1.353>	Iustitiae consectandus conplebitur ordo."
<juve. evan. 1.354>	Haec memorans uitreas penetrabat fluminis undas.
<juve. evan. 1.355>	Surgenti manifesta dei praesentia claret.
<juve. evan. 1.356>	Scinditur auricolor caeli septemplicis aethra
<juve. evan. 1.357>	Corporeamque gerens speciem discendit ab alto
<juve. evan. 1.358>	Spiritus aeriam simulans ex nube columbam
<juve. evan. 1.359>	Et sancto flatu corpus perfudit Iesu.
<juve. evan. 1.360>	Tunc uox missa Dei longum per inane cucurrit
<juve. evan. 1.361>	Ablutumque undis Christum flatuque perunctum
<juve. evan. 1.362>	Adloquitur: "Te nate, hodie per gaudia testor
<juve. evan. 1.363>	Ex me progenitum, placet haec mihi gloria prolis."
<juve. evan. 1.>	TEMPTATIO DIABOLI
<juve. evan. 1.364>	Tum petit umbrosos montes et lustra ferarum
<juve. evan. 1.365>	Obsequiumque illi patris praebere ministri
<juve. evan. 1.366>	Certabant rapidi, mox liuor daemonis atram
<juve. evan. 1.367>	Cum terrore rapit mentem, nec defuit aegro
<juve. evan. 1.368>	Temptandi interea Christum uersutia fallax.
<juve. evan. 1.369>	Quadraginta illi fuerant ex ordine soles,
<juve. evan. 1.370>	Ex quo nulla cibi potusque alimenta dabantur,
<juve. evan. 1.371>	Sed contexta simul firmi ieiunia cordis
<juve. evan. 1.372>	Terrarum ad regnum mentis secreta tenebant.
<juve. evan. 1.373>	Tunc epulas demum monuit conquirere corpus.
<juve. evan. 1.374>	Horrendi interea sceleris fallacia temptans:
<juve. evan. 1.375>	"Si te pro certo genuit Deus, omnibus, inquit,
<juve. evan. 1.376>	His poteris saxis forti sermone iubere
<juve. evan. 1.377>	Vsum triticei formamque capessere panis."
<juve. evan. 1.378>	Christus ad haec fatur: "Nil me iam talia terrent;
<juve. evan. 1.379>	Nam memini scriptum, quoniam non sola tenebit
<juve. evan. 1.380>	Vitam credentis facilis substantia panis,
<juve. evan. 1.381>	Sed sermone Dei conplet pia pectora uirtus."
<juve. evan. 1.382>	Rursus at ille dolos uersutis artibus aptans
<juve. evan. 1.383>	Nectere temptator properat. Nam moenibus urbis
<juve. evan. 1.384>	Mox inferre pedem sensit, uis liuida Christum
<juve. evan. 1.385>	Culmine marmoreo fecit consistere templi.
<juve. evan. 1.386>	Tum sic adgreditur uocis fallente ueneno:
<juve. evan. 1.387>	"Si Deus est uere genitor tibi, culmine templi
<juve. evan. 1.388>	Aera per uacuum saltu iaculabere corpus.
<juve. evan. 1.389>	Testis erit scriptura tibi, quae spondet aperte
<juve. evan. 1.390>	Mandatum summi genitoris tale ministris,
<juve. evan. 1.391>	Vt lapsum studeant casu defendere corpus;
<juve. evan. 1.392>	Et famulis manibus current tua membra leuare,
<juve. evan. 1.393>	Ne lapidis laedat summas offensio plantas."
<juve. evan. 1.394>	Reddidit his Christus dictis contraria dicta:
<juve. evan. 1.395>	"Me meminisse magis scripti caelestis oportet,
<juve. evan. 1.396>	Ne uires Domini fidens audacia temptet."
<juve. evan. 1.397>	Rursus in abrupti montis consistere celsis
<juve. evan. 1.398>	Mox furibunda iugis sensit fallacia Christum,
<juve. evan. 1.399>	Ostendens illi fulgentia regna per orbem:
<juve. evan. 1.400>	"Cernis, ait, quae sit tantarum gloria rerum?
<juve. evan. 1.401>	Cuncta tuo possum iamiam concedere regno,
<juve. evan. 1.402>	Talia donantem si me ueneratus adores."
<juve. evan. 1.403>	Tunc sic instantem dictis reiecit Iesus:
<juve. evan. 1.404>	"Effuge pestiferi rabies uaesana ueneni,
<juve. evan. 1.405>	Haereat ut semper nobis inmobile iussum,
<juve. evan. 1.406>	Vt iustus caeli Dominum deuotus adoret
<juve. evan. 1.407>	Vnius et famulans ueneretur nomen in aeuum."
<juve. evan. 1.408>	Talibus excussus fugit per deuia daemon.
<juve. evan. 1.409>	Ille ubi Iohannem cognouit carceris umbris
<juve. evan. 1.410>	Inmersum, tristi conpressit corde dolorem,
<juve. evan. 1.411>	Finibus et statuit Zabulonum ponere sedes,
<juve. evan. 1.412>	Vt dictum Esaiae concurreret ordine longo:
<juve. evan. 1.413>	"Terra Zabulonum et regionis Neptala nomen,
<juve. evan. 1.414>	Et uia trans pelagus longe Galilaea per arua
<juve. evan. 1.415>	Trans et Iordanen gentes populique tenebris
<juve. evan. 1.416>	Inclusi magnum lumen subitumque uidebunt,
<juve. evan. 1.417>	In mortisque illis umbra residentibus alma
<juve. evan. 1.418>	Exoritur fidei resplendens luce uoluntas."
<juve. evan. 1.419>	Ergo instare Dei regnantis munera Christus
<juve. evan. 1.420>	Nuntiat increpitans praeconia larga salutis.
<juve. evan. 1.421>	Praeteriensque uidet ponti per litora fratres,
<juve. evan. 1.422>	Praesolidum Simonem, dignum cognomine Petri,
<juve. evan. 1.423>	Andreamque simul, sinuosa uolumina lini
<juve. evan. 1.424>	Piscibus insidias disponere marmoris undis.
<juve. evan. 1.425>	"Nunc, inquit, pisces capitis maris aestibus altis,
<juve. evan. 1.426>	Sed me si libeat sectari, fortia uobis
<juve. evan. 1.427>	Prouenient hominum praepulchra indagine lucra."
<juve. evan. 1.428>	Olli confestim firmato pectore certi
<juve. evan. 1.429>	Retibus abiectis pariter praecepta sequuntur.
<juve. evan. 1.430>	Post fratres Iacobum Iohannemque marinis
<juve. evan. 1.431>	Insidias gregibus maculoso innectere textu
<juve. evan. 1.432>	Vt uidit similemque dedit de litore uocem,
<juve. evan. 1.433>	Illi Zebedeum genitorem in puppe relinquunt
<juve. evan. 1.434>	Ilico sectantes pulcherrima iussa salutis.
<juve. evan. 1.435>	Exhinc per terram Galilaeam sancta serebat
<juve. evan. 1.436>	Insinuans populis regni praeconia Christus
<juve. evan. 1.437>	Donabatque citam inualidis aegrisque medellam;
<juve. evan. 1.438>	Et mox crebra procul Syriam iam fama tenebat
<juve. evan. 1.439>	Mille sonans uerbis praesentia munera Christi.
<juve. evan. 1.440>	Denique certatim languoris tabe peresos
<juve. evan. 1.441>	Diuersisque malis nexos, quis longa dolore
<juve. evan. 1.442>	Absumpsit populans membrorum robora tabes,
<juve. evan. 1.443>	Monstrabant Christo; facili sed munere cunctos
<juve. evan. 1.444>	Reddebat propere miranda ad gaudia sanos.
<juve. evan. 1.445>	Iamque animae ipsius morbi saeuique furores
<juve. evan. 1.446>	Et lunae cursum comitata insania mentis
<juve. evan. 1.447>	Discessere graui sermonis pondere iussa.
<juve. evan. 1.448>	Illum stipantes miracula magna mouentem
<juve. evan. 1.449>	Mixtae sectantur turbae Solymique Syrique
<juve. evan. 1.450>	Et Iudaea frequens populis Galilaeaque plebes,
<juve. evan. 1.451>	Quos et Iordanes dirimit stagnante fluento.
<juve. evan. 1.>	DE BEATITVDINE
<juve. evan. 1.452>	Hos populos cernens praecelsa rupe resedit
<juve. evan. 1.453>	Ac sic discipulis gremium cingentibus infit:
<juve. evan. 1.454>	"Felices humiles, pauper quos spiritus ambit,
<juve. evan. 1.455>	Illos nam caeli regnum sublime receptat,
<juve. evan. 1.456>	His similes mites, quos mansuetudo coronat,
<juve. evan. 1.457>	Quorum debetur iuri pulcherrima tellus.
<juve. evan. 1.458>	Hoc modo lugentes solacia magna sequentur.
<juve. evan. 1.459>	Pabula iustitiae qui nunc potusque requirunt,
<juve. evan. 1.460>	Illos plena manet satiandos copia mensae.
<juve. evan. 1.461>	Felix, qui miseri doluit de pectore sortem,
<juve. evan. 1.462>	Illum nam Domini miseratio larga manebit.
<juve. evan. 1.463>	Felices, puro qui caelum corde tuentur,
<juve. evan. 1.464>	Visibilis Deus his per saecula cuncta patebit.
<juve. evan. 1.465>	Pacificos Deus in numerum sibi prolis adoptat.
<juve. evan. 1.466>	Felices nimium, quos insectatio frendens
<juve. evan. 1.467>	Propter iustitiam premit; his mox regia caeli
<juve. evan. 1.468>	Pandetur. Gaudete, operum quos iusta tenentes
<juve. evan. 1.469>	Vrgebit praeceps stimulis iniuria saeuis;
<juve. evan. 1.470>	Plurima nam merces uobis seruatur in aethra,
<juve. evan. 1.471>	Namque profetarum fuit insectatio talis.
<juve. evan. 1.>	VOS ESTIS SAL TERRE
<juve. evan. 1.472>	Discite uos hac in terra salis esse saporem.
<juve. evan. 1.473>	Hic sapor amissa si iam uirtute senescit,
<juve. evan. 1.474>	Quae salis absumptos acuet substantia gustus?
<juve. evan. 1.475>	Nec quisquam uani post haec superest salis usus,
<juve. evan. 1.476>	Ni longe abiectum cuncta ut uestigia calcent.
<juve. evan. 1.>	VOS ESTIS LVX MVNDI
<juve. evan. 1.477>	Vos estis mundi clarum (ne abscondite) lumen.
<juve. evan. 1.478>	Nam quis praecelsis inpostam rupibus urbem
<juve. evan. 1.479>	Occultare queat? Vestrum sic lumen ad omnes
<juve. evan. 1.480>	Perueniat rerumque decus sub luce serena
<juve. evan. 1.481>	Ponatur. Cunctis genitoris gloria uestri
<juve. evan. 1.482>	Laudetur, celsi thronus est cui regia caeli.
<juve. evan. 1.>	NON VENI SOLVERE LEGEM
<juve. evan. 1.483>	Non ego nunc priscas leges dissoluere ueni
<juve. evan. 1.484>	Vertere nec, ueteres ponunt quae iussa profetae;
<juve. evan. 1.485>	Omnia nam uobis per me conplenda manebunt.
<juve. evan. 1.486>	Vera loquor, donec caeli terraeque marisque
<juve. evan. 1.487>	Interitus ueniat, legis nec littera saltem
<juve. evan. 1.488>	Aut apicis parui gracilis distinctio deerit,
<juve. evan. 1.489>	Omnia quin fiant digesto ex ordine saecli.
<juve. evan. 1.490>	Si quis enim minimam mandati soluere partem
<juve. evan. 1.491>	Ausus erit, pariterque homines audendo docebit,
<juve. evan. 1.492>	Hic minimi nomen caelesti in sede tenebit.
<juve. evan. 1.493>	At quicumque operis proprii moderamina seruans
<juve. evan. 1.494>	Inuiolata simul tradet praecepta priorum,
<juve. evan. 1.495>	Magnus erit magnique feret trans sidera nomen.
<juve. evan. 1.496>	Audistis ueteris iussum moderamine legis:
<juve. evan. 1.497>	Humano si quis macularit sanguine palmas,
<juve. evan. 1.498>	Ille reus ferro persoluet uindice poenas.
<juve. evan. 1.499>	Ast ego praecipiam, ne quis consurgere in iras
<juve. evan. 1.500>	Audeat atque odio fratris feruente moueri.
<juve. evan. 1.501>	Nam reus hic aequo poenas sub iudice pendet.
<juve. evan. 1.502>	Nec minor illorum conuicia flamma sequetur,
<juve. evan. 1.503>	Qui fatui miseriue cient sub nomine fratrem.
<juve. evan. 1.>	SI OFFERS MVNVS TVVM
<juve. evan. 1.504>	Sin offerre uoles, uenerans altaria, munus
<juve. evan. 1.505>	Et tua tunc tacitae mentis penetralia tanget,
<juve. evan. 1.506>	Quod tibi sit cum fratre domi suscepta simultas,
<juve. evan. 1.507>	Munera cuncta illic aditis admota relinque
<juve. evan. 1.508>	Et prius ad pacem properans transcurre petendam.
<juve. evan. 1.509>	Fraterno demum iam conciliatus amori
<juve. evan. 1.510>	Offer grata Deo tranquillo pectore dona.
<juve. evan. 1.>	ESTO CONSENTIENS ADVERSARIO TVO
<juve. evan. 1.511>	Est tibi praeterea semper contraria uirtus
<juve. evan. 1.512>	Corporis; hoc casti celeri curetur amore,
<juve. evan. 1.513>	Dum rapidae tecum graditur per compita uitae.
<juve. evan. 1.514>	Accusabit enim polluti corporis usus
<juve. evan. 1.515>	Et te sublimi statuet sub iudice uinctum.
<juve. evan. 1.516>	Damnatum rapient ad uincula saeua ministri
<juve. evan. 1.517>	Nec prius e tenebris solueris carceris atri,
<juve. evan. 1.518>	Vltima quam minimi reddatur portio nummi.
<juve. evan. 1.519>	Haut ignota, reor, uobis stat cautio legis
<juve. evan. 1.520>	Corpus adulterio prohibens, sed nunc mea iussa
<juve. evan. 1.521>	Occulta internae frenant molimina mentis:
<juve. evan. 1.522>	Nec minus optati quam facti poena luenda est.
<juve. evan. 1.>	SI OCVLVS TVVS SCANDALIZAT TE
<juve. evan. 1.523>	Si te forte oculi dextri laqueauerit error,
<juve. evan. 1.524>	Auctorem miserae properans conuellito labis
<juve. evan. 1.525>	Et iaculare procul. Nam membrum perdere refert
<juve. evan. 1.526>	Exiguum, flammis quam totum dedere corpus
<juve. evan. 1.527>	Perpetuisque animam pariter conuoluere poenis.
<juve. evan. 1.528>	Et si dextra manus mentem per deuia ducit,
<juve. evan. 1.529>	Erroris causam praestat decidere ferro,
<juve. evan. 1.530>	Quam totum aeternis corpus concedere flammis.
<juve. evan. 1.>	SI QVIS DIMISERIT VXOREM
<juve. evan. 1.531>	Praecipiunt ueteres, si quis conubia rumpit,
<juve. evan. 1.532>	Scribere discidium, iuris feralia uerba.
<juve. evan. 1.533>	Sola uiri recte discedet adultera tectis,
<juve. evan. 1.534>	Ast aliae maneant, nam casti iura pudoris
<juve. evan. 1.535>	Auctore amittet mulier deserta marito.
<juve. evan. 1.536>	Antiquae leges prohibent periuria linguis,
<juve. evan. 1.537>	Sed nostris cedat iurandi audacia iussis.
<juve. evan. 1.538>	Nec fas est homini caelum iurare per altum,
<juve. evan. 1.539>	Quod sedes Domini, nec quae uestigia gestat
<juve. evan. 1.540>	Terra Dei, Solymaeue urbis uenerabile nomen,
<juve. evan. 1.541>	Quod regis magni propria est, iurabitur umquam.
<juve. evan. 1.542>	Nec caput in proprium cuiquam iurare licebit,
<juve. evan. 1.543>	Namque potestatem minimi non esse capilli
<juve. evan. 1.544>	Cernitis, albumue aut nigrum mutare colorem.
<juve. evan. 1.>	SIT SERMO VESTER EST EST NON NON
<juve. evan. 1.545>	Est est sufficiat, quod non est dicite: non est.
<juve. evan. 1.546>	Quod superest istis, totum fallaciter aegro
<juve. evan. 1.547>	Suggeret obreptans animo uis taetra ueneni.
<juve. evan. 1.548>	Peruulgata diu legis praecepta tenetis:
<juve. evan. 1.549>	Laedentem semper similis uindicta sequatur,
<juve. evan. 1.550>	Sed tranquilla malum melius patientia uincet;
<juve. evan. 1.>	SI TE CVSSERIT MAXILLA
<juve. evan. 1.551>	Ac si quis partem palma percusserit oris,
<juve. evan. 1.552>	Mox aliam uultus partem praebere memento.
<juve. evan. 1.553>	Auferet aut tunicam si quis ui iudicis instans,
<juve. evan. 1.554>	Cede libens pariterque ferat tua pallia secum.
<juve. evan. 1.>	SI ANXIAVERIT MILLE PASSVS
<juve. evan. 1.555>	Si te forte aliquis passus per mille iubebit
<juve. evan. 1.556>	Ire uiam grauidique oneris perferre laborem,
<juve. evan. 1.557>	Mox perges aliudque iteris comitabere duplum.
<juve. evan. 1.558>	Si quis egens poscet uel si simulabit egentem,
<juve. evan. 1.559>	Ex animo miserans largire; aut mutua si quis
<juve. evan. 1.560>	Orabit, tribue, et mitem ne subtrahe uultum.
<juve. evan. 1.561>	Nec tibi sit placitum solis succurrere amicis
<juve. evan. 1.562>	Aut caecis odiis inimicos ducere dignos.
<juve. evan. 1.563>	Quin ego praecipiam semper blando esse per omnes
<juve. evan. 1.564>	Obsequio precibusque Deum mollire benignis
<juve. evan. 1.565>	Pro uita ipsorum, qui uos exscindere gaudent
<juve. evan. 1.566>	Aduersisque truces animis odiisque sequuntur.
<juve. evan. 1.>	PLVIT SVPER IVSTOS ET INIVSTOS
<juve. evan. 1.567>	Nam genitor noster communia lumina solis
<juve. evan. 1.568>	Communesque dedit pluuias iustisque malisque.
<juve. evan. 1.569>	Quod si coniunctos tantum ueneramur amicos,
<juve. evan. 1.570>	Quis locus hic iustae poterit mercedis haberi?
<juve. evan. 1.571>	Seruit amicitiae tantum gens dedita lucris.
<juve. evan. 1.572>	Sed uos perfecto similes estote parenti.
<juve. evan. 1.573>	Sicubi iustitiae pandetur pulchra facultas,
<juve. evan. 1.574>	Deuitate oculos hominum; nam nulla manebit
<juve. evan. 1.575>	Merces, posterius quae factum tale sequatur.
<juve. evan. 1.576>	Adplaudet tantum sterilis laudatio uulgi.
<juve. evan. 1.>	QVOD FACIT DEXTERA TVA
<juve. evan. 1.577>	Sed quod dextra facit, faciat, nescire sinistram
<juve. evan. 1.578>	Conueniet; iustis meritis tum digna rependet
<juve. evan. 1.579>	Occulti solus scrutator praemia cordis.
<juve. evan. 1.580>	Sunt quos praetumidae tollit iactantia mentis,
<juve. evan. 1.581>	Et precibus propriis gaudent adsistere turbas
<juve. evan. 1.582>	Multifluisque diem uerbis ducendo fatigant;
<juve. evan. 1.583>	His uotis pompae fructus succedit inanis.
<juve. evan. 1.584>	Sed secreta domus precibus penetralia castis
<juve. evan. 1.585>	Claudantur paucisque Deum uenerabere uerbis.
<juve. evan. 1.586>	Scit pater ipse, tui quae sit trepidatio cordis.
<juve. evan. 1.587>	Nil absente Deo loquimur, nil abdita clausum
<juve. evan. 1.588>	Pectoris antra tegunt, praesens Deus omnia cernit.
<juve. evan. 1.589>	His igitur uotum placeat concludere uerbis:
<juve. evan. 1.590>	Sidereo genitor residens in uertice caeli,
<juve. evan. 1.591>	Nominis, oramus, ueneratio sanctificetur
<juve. evan. 1.592>	In nobis, pater alte, tui: tranquillaque mundo
<juve. evan. 1.593>	Adueniat regnumque tuum lux alma reclaudat.
<juve. evan. 1.594>	Sic caelo ut terris fiat tua clara uoluntas,
<juve. evan. 1.595>	Vitalisque hodie sancti substantia panis
<juve. evan. 1.596>	Proueniat nobis; tua mox largitio soluat
<juve. evan. 1.597>	Innumera indulgens erroris debita praui;
<juve. evan. 1.598>	Et nos haut aliter concedere foenora nostris.
<juve. evan. 1.599>	Tetri saeua procul temptatio daemonis absit
<juve. evan. 1.600>	Eque malis tua nos in lucem dextera tollat.
<juve. evan. 1.601>	Sic etenim genitor populis delicta remittet,
<juve. evan. 1.602>	Si uestra alterni uobis peccata uelitis
<juve. evan. 1.603>	Cedere nec durum erratis intendere pectus.
<juve. evan. 1.604>	Sunt etiam praegrata Deo ieiunia plebis;
<juve. evan. 1.605>	Sed propriam multi faciem foedare laborant,
<juve. evan. 1.606>	Quo uanam captent hominum ieiunia famam.
<juve. evan. 1.607>	Tu uero et grato crinem nitefactus oliuo
<juve. evan. 1.608>	Laetantem puris de fontibus ablue uultum,
<juve. evan. 1.609>	Vt solus genitor deuoti pectoris altum
<juve. evan. 1.610>	Seruitium cernens laudet meritumque rependat.
<juve. evan. 1.611>	Vanum est defossis terra inuigilare talentis.
<juve. evan. 1.612>	Illic aerugo et tineae dominantur edaces,
<juve. evan. 1.613>	Cunctaque diripiunt fures egesta latebris.
<juve. evan. 1.614>	Condite thesauros uobis in uertice caeli;
<juve. evan. 1.615>	Non aerugo illos tineaeue aut horrida furum
<juve. evan. 1.616>	Factio diripiet. Vobis ubi condita res est,
<juve. evan. 1.617>	Illic corda etiam simili dicione tenentur.
<juve. evan. 1.618>	Corporis est lumen, quo publica lumina cernis;
<juve. evan. 1.619>	Sed si pura acies oculis simplexque nitebit,
<juve. evan. 1.620>	Clare totius splendebunt corporis artus.
<juve. evan. 1.621>	Sin uero nequam fuerit paruumque uidebit,
<juve. evan. 1.622>	Obscurae incumbent super omnia membra tenebrae.
<juve. evan. 1.623>	In nigras lumen sed si conuertitur umbras,
<juve. evan. 1.624>	Ipsis horror erit quantus sine luce tenebris?
<juve. evan. 1.625>	Nemo potest dominis aeque seruire duobus,
<juve. evan. 1.626>	Vnius aut odiis cedet uel cedet amori,
<juve. evan. 1.627>	Nec pariter dominum seruus patietur utrumque.
<juve. evan. 1.628>	Haut umquam poterit quis diuitiisque Deoque
<juve. evan. 1.629>	Inseruire simul; sed uos haec iussa tenete:
<juve. evan. 1.>	NEQVE DE VICTV NEQVE DEV...
<juve. evan. 1.630>	Sollicitet proprio ne uos pro corpore uestis,
<juve. evan. 1.631>	Neu faciles uictus aegra disquirite cura.
<juve. evan. 1.632>	Nonne animam pluris facimus quam corporis escas?
<juve. evan. 1.633>	Aut dubitat corpus quisquam praeponere uesti?
<juve. evan. 1.634>	Aerias spectemus aues: num uomere presso
<juve. evan. 1.635>	Terga soli subigunt, iaciunt aut semina farris,
<juve. evan. 1.636>	Aut segetum culmos incurua falce recidunt?
<juve. evan. 1.637>	Proueniet tamen his satias potusque cibique.
<juve. evan. 1.638>	Nonne Deo magis est hominum curatio cordi?
<juve. evan. 1.639>	Nec dignum fuerat uestis suspendere curam
<juve. evan. 1.640>	Pectoribus nostris; non, si cubitalia possent
<juve. evan. 1.641>	Incrementa suis homines inponere membris.
<juve. evan. 1.642>	Cernite, per pingues agros ut lilia fulgent!
<juve. evan. 1.643>	Non ulli tamen his umquam incubuere labores,
<juve. evan. 1.644>	Nec Solomona illum, cum regni diuitis aula
<juve. evan. 1.645>	Aflueret, talis contexit gratia uestis.
<juve. evan. 1.645a>	Naturale bonum terris commune placebit.
<juve. evan. 1.646>	Quod si pratorum fruticumque uirentia laeta
<juve. evan. 1.647>	Ipse Deus uestit nostris obnoxia flammis,
<juve. evan. 1.648>	Cur uobis potior non est fiducia patris?
<juve. evan. 1.649>	Ergo cibum potum uestemque et inania cuncta
<juve. evan. 1.650>	Gentibus infidis terrenam linquite curam.
<juve. evan. 1.651>	Vos potius digne caelestia quaerite regna
<juve. evan. 1.652>	Iustitiamque Dei (spontanea cetera current),
<juve. evan. 1.653>	Crastina nec uobis curetur copia rerum;
<juve. evan. 1.654>	Quisque dies sibimet satis est pro fraude diurna.
<juve. evan. 1.655>	Iudicium uestrum fugiat damnatio saeua:
<juve. evan. 1.656>	Nam Dominus uestri iuris documenta sequetur,
<juve. evan. 1.657>	Quae uos in terris statuetis tempore capti:
<juve. evan. 1.657a>	Haec eadem uobis genitor seruabit in aethra.
<juve. evan. 1.658>	Mensuram tibi, quam ponis, portare necesse est.
<juve. evan. 1.>	DE FESTVCO IN OCVLO PATRIS
<juve. evan. 1.659>	Cernis adhaerentem fistucam in lumine fratris,
<juve. evan. 1.660>	Nec tamen in proprio tignum consistere sentis
<juve. evan. 1.661>	Atque oculum prius alterius purgare laboras;
<juve. evan. 1.662>	Deripe sed proprio fallax de lumine lignum,
<juve. evan. 1.663>	Tunc minimam alterius curabis demere aristam.
<juve. evan. 1.664>	Ne canibus sanctum dederitis neue uelitis
<juve. evan. 1.665>	Turpiter inmundis iactare monilia porcis.
<juve. evan. 1.666>	Namque illa in caeno pedibus subiecta iacebunt
<juve. evan. 1.667>	Conuersique sues uasto uos uulnere rumpent.
<juve. evan. 1.668>	Poscenti dabitur, quaerens inuenta tenebit,
<juve. evan. 1.669>	Pulsantique aditus foribus pandetur apertis.
<juve. evan. 1.670>	Vos homines natis panem poscentibus omnes
<juve. evan. 1.671>	Non lapidem dabitis piscemue petentibus anguem;
<juve. evan. 1.672>	Vos, inquam, rigidi, quibus alte est insita cordis
<juve. evan. 1.673>	Durities, uestris dabitis semper bona natis.
<juve. evan. 1.674>	Indulgens hominum genitor bona mitia digne
<juve. evan. 1.675>	Quam praestare magis gaudet poscentibus aequis!
<juve. evan. 1.676>	Quae cupitis uobis hominum benefacta uenire,
<juve. evan. 1.677>	Haec eadem uestro cunctis praestate fauore.
<juve. evan. 1.678>	Haec legis summa est, hoc ius dixere profetae.
<juve. evan. 1.>	DE ANGVSTA ET LATA VIA
<juve. evan. 1.679>	Ite per angustam, iusti, super aethera portam.
<juve. evan. 1.680>	Quam lata et spatiosa uia est, quae limite laeuo
<juve. evan. 1.681>	Praeruptum conuoluit iter caligine mortis,
<juve. evan. 1.682>	Innumeraeque illam penetrant per prona cateruae!
<juve. evan. 1.683>	Vitalis uastis stipatur semita saxis,
<juve. evan. 1.684>	Celsaque uix paucos ducit per scrupea uirtus.
<juve. evan. 1.685>	At si quos nimium fallax inlexque malorum
<juve. evan. 1.686>	Planities suasit deformi lubrica lapsu,
<juve. evan. 1.687>	Adripit hos pronosque trahit uelut impetus amnis,
<juve. evan. 1.688>	Aut alacer sonipes ruptis effrenus habenis,
<juve. evan. 1.689>	Aut rectoris egens uentosa per aequora puppis.
<juve. evan. 1.>	ADTENDITE A FALSIS PROPHETIS
<juve. evan. 1.690>	Obseruate illos, falso qui nomine uobis
<juve. evan. 1.691>	Insidias faciunt appellanturque profetae.
<juve. evan. 1.692>	Hos ouium species uestit, sed saeua luporum
<juve. evan. 1.693>	Pectora fraude tegunt, lacerantque incauta trahentes
<juve. evan. 1.694>	Agmina cedentum, saeuus quos decipit error.
<juve. evan. 1.695>	Fructibus e propriis noscuntur talia monstra;
<juve. evan. 1.696>	Quemque petat finem fallax doctrina uidendum est
<juve. evan. 1.696a>	Quapropter rerum molitio perspiciatur.
<juve. evan. 1.>	NON COLLIGVNT DE SPINIS VVAS
<juve. evan. 1.697>	Nam neque de tribulis ficus nec sentibus uuas
<juve. evan. 1.698>	Prouenisse umquam ruris per terga notastis.
<juve. evan. 1.699>	Vtque arbor proprio uestitur germine pomi,
<juve. evan. 1.700>	Sic dolus illorum fructu monstrante patescit.
<juve. evan. 1.>	NON OMNIS QVI DICIT MIHI DOMINE DOMINE
<juve. evan. 1.701>	Non ego palpantum uerbis et honore mouebor,
<juve. evan. 1.702>	Nec, me quod dominum praeblanda adolatio dicet,
<juve. evan. 1.703>	Praemia caelestis capient spontanea sedis.
<juve. evan. 1.704>	Illi sed merito gaudebunt munere regni,
<juve. evan. 1.705>	Qui facient nostri genitoris iussa uolentes.
<juve. evan. 1.706>	Adueniet mox summa dies, quae iure seuero
<juve. evan. 1.707>	Praemia iustitiae tribuet scelerique gehennam.
<juve. evan. 1.708>	Tunc mihi multorum clamabit talia fletus:
<juve. evan. 1.709>	Nonne tuo quondam magnae sub nomine nobis
<juve. evan. 1.710>	Virtutes sanctis domuerunt omnia iussis?
<juve. evan. 1.711>	Saepe etiam nostra est uox adnumerata profetis
<juve. evan. 1.712>	Seruiuitque tuo nobis sub nomine daemon.
<juve. evan. 1.713>	Tunc iurabo illis, quod talis cognita numquam
<juve. evan. 1.714>	Vita mihi est hominum, gestis quae sordet iniquis.
<juve. evan. 1.>	DOMVS SVPRA PETRAM FVNDATA
<juve. evan. 1.715>	Quisque meis monitis auresque et facta dicabit,
<juve. evan. 1.716>	Hunc aequabo uiro solidis fundamina saxis
<juve. evan. 1.717>	Ponenti, librata super cui moenia surgent.
<juve. evan. 1.718>	Illa domus pluuiis uentisque inlaesa manebit
<juve. evan. 1.719>	Torrentumque minas firmato robore uincet,
<juve. evan. 1.720>	Haerent inmotae quoniam fundamina petrae.
<juve. evan. 1.>	DOMVM SVPER ARENA
<juve. evan. 1.721>	Qui uero auditu tantum mea iussa tenebit
<juve. evan. 1.722>	Diuersisque procul factis per lubrica perget,
<juve. evan. 1.723>	Hunc similem faciam, uolucri qui fulcit harena
<juve. evan. 1.724>	Fundamenta domus; primo cui flamine uenti
<juve. evan. 1.725>	Et pluuia infusis coepit cum incumbere riuis,
<juve. evan. 1.726>	Omnis subuerso procumbit pondere moles
<juve. evan. 1.727>	Insequiturque graui tectorum strage ruina."
<juve. evan. 1.728>	Talia dicentem fixa admiratio plebis
<juve. evan. 1.729>	Inmensum stupuit, quoniam transcenderat alte
<juve. evan. 1.730>	Doctrinam ueterum Christo concessa potestas.
<juve. evan. 1.731>	Denique linquentem celsi fastigia montis
<juve. evan. 1.732>	Stipabat gaudens populorum turba sequentum.
<juve. evan. 1.>	DE LEPROSO
<juve. evan. 1.733>	Ecce sed horrenda confixus uiscera tabe,
<juve. evan. 1.734>	Quem toto obsessum foedarat corpore lepra,
<juve. evan. 1.735>	Procubuit uenerans iuuenis Christumque precatur:
<juve. evan. 1.736>	"Vt caream tandem languoris pondere tanti,
<juve. evan. 1.737>	Sufficiet uoluisse tuum." Tum dextera Christi
<juve. evan. 1.738>	Adtactu solo purgauit lurida membra.
<juve. evan. 1.739>	Incolumique dehinc: "Celaris gaudia, iussit,
<juve. evan. 1.740>	Et legi parens offers tua munera templo."
<juve. evan. 1.741>	Inde recedenti supplex se protinus offert
<juve. evan. 1.742>	Centurio et precibus proiectus talibus orat:
<juve. evan. 1.743>	"Inpubis pueri cruciatur spiritus aeger,
<juve. evan. 1.744>	Cuius cuncta repens membrorum munia languor
<juve. evan. 1.745>	Dissoluit uitamque tenet iam poena superstes.
<juve. evan. 1.746>	Sed iussu miserere precor, nam tecta subire
<juve. evan. 1.747>	Crimina nostra uetant uitae lucisque parentem.
<juve. evan. 1.748>	Nunc uerbo satis est iubeas remeare salutem.
<juve. evan. 1.749>	Subiectos mihi saepe uiros sic nostra potestas
<juve. evan. 1.750>	Officiis uerbo iussis parere coegit."
<juve. evan. 1.751>	Dixerat. Ille uiri motus precibusque fideque
<juve. evan. 1.752>	Talia conuersus populo dat dicta sequenti:
<juve. evan. 1.753>	"Haut umquam talem memini me gentis auitae
<juve. evan. 1.754>	Inuenisse fidem; sed ueris discite dictis,
<juve. evan. 1.755>	Quod multos homines diuersis partibus orbis
<juve. evan. 1.756>	Progenitos caeli regnum sublime uocabit
<juve. evan. 1.757>	Cum patribus nostris uitali adcumbere mensae,
<juve. evan. 1.758>	Progenies quorum caecis demersa tenebris
<juve. evan. 1.759>	Dentibus horrendum stridens fletumque frequentans
<juve. evan. 1.760>	Perpetuis poenae cruciatibus acta subibit.
<juve. evan. 1.761>	At tibi iam, iuuenis, mentis uirtute fidelis,
<juve. evan. 1.762>	Vt credis, ueniet fructus cum luce salutis
<juve. evan. 1.762a>	Quae cupis extimplo obtineas poscens sapienter."
<juve. evan. 1.763>	Dixerat et dicto citius cum uoce loquentis
<juve. evan. 1.764>	Ad puerum celeris transcurrunt munera uerbi,
<juve. evan. 1.765>	Ingressusque domum miles properante recursu
<juve. evan. 1.766>	Praeuenisse Dei laetatur dona medentis.
<juve. evan. 1.767>	Aedes inde Petri sanctus penetrabat Iesus,
<juve. evan. 1.768>	Cuius anhela socrus aestu febrique iacebat.
<juve. evan. 1.769>	Vtque illi dextram tetigit saluator Iesus,
<juve. evan. 1.770>	Sana ministerium praebebat femina mensis.
<juve. evan. 2.1>	Iamque dies prono decedens lumine pontum
<juve. evan. 2.2>	Inciderat, furuamque super nox caerula pallam
<juve. evan. 2.3>	Sidereis pictam flammis per inane trahebat:
<juve. evan. 2.4>	Cum multos homines mentis languore ruentes
<juve. evan. 2.5>	Deuinctosque animam furibunda daemonis arte
<juve. evan. 2.6>	Certantes populi caeca iam nocte ferebant.
<juve. evan. 2.7>	Sed uerbum Christi tanto languore remoto
<juve. evan. 2.8>	Omnibus indulgens praebebat munera patris.
<juve. evan. 2.9>	Ecce sed exorta maior cum luce tumultus
<juve. evan. 2.10>	Gratantis populi cum turbis; anxius ille
<juve. evan. 2.11>	In mare ueliuolum celsam deducere iussit
<juve. evan. 2.12>	Discipulis puppim. Precibus tum scriba profusis
<juve. evan. 2.13>	Nauigio Sancti pariter poscebat abire.
<juve. evan. 2.14>	Olli Christus ait: "Quo me tu, scriba, sequeris?
<juve. evan. 2.15>	Vulpibus in saltu rupes excisa latebras
<juve. evan. 2.16>	Praebet, et aeriis auibus dat silua quietem;
<juve. evan. 2.17>	Ast hominis nato nullis succedere tectis
<juve. evan. 2.18>	Est licitum: gentis sic sunt molimina uestrae."
<juve. evan. 2.19>	Tunc e discipulis unus sic ore rogabat:
<juve. evan. 2.20>	"Vltima defuncto debentur munera patri,
<juve. evan. 2.21>	Sed spatium tribuat tua nobis, Sancte, uoluntas,
<juve. evan. 2.22>	Vt liceat miseri genitoris condere corpus."
<juve. evan. 2.23>	Christus ad haec: "Itiner melius comitabere nostrum
<juve. evan. 2.24>	Et sine defunctis defunctos condere terrae."
<juve. evan. 2.25>	Conscendunt nauem uentoque inflata tumescunt
<juve. evan. 2.26>	Vela suo, fluctuque uolat stridente carina.
<juve. evan. 2.27>	Postquam altum tenuit puppis, consurgere in iras
<juve. evan. 2.28>	Pontus et immissis hinc inde tumescere uentis
<juve. evan. 2.29>	Instat et ad caelum rabidos sustollere montes;
<juve. evan. 2.29a>	Ventorum rabies mixtis hinc inde procellis
<juve. evan. 2.29b>	Instat et ad caelum rabidos sustollere montes
<juve. evan. 2.29c>	Pontus et abruptos tollit trans sidera montes
<juve. evan. 2.30>	Et nunc mole ferit puppim nunc turbine proram,
<juve. evan. 2.31>	Illisosque super laterum tabulata receptant
<juve. evan. 2.32>	Fluctus disiectoque aperitur terra profundo.
<juve. evan. 2.33>	Interea in puppi somnum carpebat Iesus.
<juve. evan. 2.34>	Illum discipuli pariter nautaeque pauentes
<juve. evan. 2.35>	Euigilare rogant pontique pericula monstrant.
<juve. evan. 2.36>	Ille dehinc: "Quam nulla subest fiducia uobis!
<juve. evan. 2.37>	Infidos animos timor irruit!" Inde procellis
<juve. evan. 2.38>	Imperat et placidam sternit super aequora pacem.
<juve. evan. 2.39>	Illi inter sese timidis miracula miscent
<juve. evan. 2.40>	Colloquiis, quae tanta sibi et permissa potestas,
<juve. evan. 2.41>	Quodue sit imperium, cui sic freta concita uentis
<juve. evan. 2.42>	Erectaeque minis summittant colla procellae.
<juve. evan. 2.43>	Iam Gerasenorum steterat sub litore puppis;
<juve. evan. 2.44>	Ecce sed egresso iuuenis (mirabile dictu)
<juve. evan. 2.45>	Occurrit, miseram cui mentem spiritus ater
<juve. evan. 2.46>	Immunda implebat lacerans uirtute furoris.
<juve. evan. 2.47>	Illi grata domus taetris habitare sepulchris;
<juve. evan. 2.48>	Nec poterat rapidum quisquam retinere furorem,
<juve. evan. 2.49>	Fortia quin etiam rumpebat uincula ferri
<juve. evan. 2.50>	Scindebatque graues ut lanea fila catenas.
<juve. evan. 2.51>	Et iam compedibus leuis insultare solutis
<juve. evan. 2.52>	Ludus erat saxisque ferum concidere pectus.
<juve. evan. 2.53>	Isque ubi pergentem Christum per litora uidit,
<juve. evan. 2.54>	Cum clamore ruit longeque accurrit adorans:
<juve. evan. 2.55>	"Regnantis semper Domini certissima proles,
<juve. evan. 2.56>	Oramus, ne nos solitae regionis ab oris
<juve. evan. 2.57>	Excutias longe tormentis excruciatos.
<juve. evan. 2.58>	Nam nomen Legio est nobis multosque sub uno
<juve. evan. 2.59>	Nomine consociat flatus uis sola nocendi.
<juve. evan. 2.60>	Cernis, ut immundi subigant haec pascua porci?
<juve. evan. 2.61>	His saltem liceat rabiem satiare repulsam,
<juve. evan. 2.62>	Per patris altithroni nomen sublime rogamus."
<juve. evan. 2.63>	Imperat his hominis mentem dimittere Christus
<juve. evan. 2.64>	Porcorumque sinit gregibus finire furores.
<juve. evan. 2.65>	Iamque hominis stupidum decusso daemone pectus
<juve. evan. 2.66>	Insperata suae ueneratur dona salutis.
<juve. evan. 2.67>	Et iam praecipites scopulorum margine porci
<juve. evan. 2.68>	In mare coniecti properant disperdere uitas.
<juve. evan. 2.69>	At uero e speculis miracula tanta pauentes
<juve. evan. 2.70>	Diffugiunt urbisque ruunt ad tecta subulci
<juve. evan. 2.71>	Et famam accendunt populosque ad litora cogunt.
<juve. evan. 2.72>	Insanum uero iuuenem postquam resipisse
<juve. evan. 2.73>	Credere cernentum populorum turba coacta est,
<juve. evan. 2.74>	Orabant pauidi, regionem linqueret illam.
<juve. evan. 2.75>	Inde domum repedat terrarum lumen Iesus.
<juve. evan. 2.76>	Ecce reuertenti iuuenis torpentia membra,
<juve. evan. 2.77>	Officium quorum morbus dissoluerat aeger,
<juve. evan. 2.78>	Ante pedes Christi lecto posuere cubantem.
<juve. evan. 2.79>	Quem miserans animo uerbis compellat Iesus:
<juve. evan. 2.80>	"Adsit certa tuae, iuuenis, constantia menti,
<juve. evan. 2.81>	Nam tibi praeteritus uitae donabitur error."
<juve. evan. 2.82>	Hoc dictum scribae mentis per operta malignae
<juve. evan. 2.83>	Carpebant, quod uerba Dei uirtute ferenda
<juve. evan. 2.84>	Protulerat. Christus sed pectora talia cernens,
<juve. evan. 2.85>	"Hoc, inquit, uerbum scribarum dicta retractant.
<juve. evan. 2.86>	Quod quanto leuius fuerit dixisse sequentis
<juve. evan. 2.87>	Et dicti et facti pariter uirtute probabunt,
<juve. evan. 2.88>	Et mihi concessum peccata remittere cernent.
<juve. evan. 2.89>	Quapropter iuuenis, firmato corporis usu
<juve. evan. 2.90>	Surge uigens stratumque tuum sub tecta referto."
<juve. evan. 2.91>	Surrexit lectumque umeris iam fortibus aptat,
<juve. evan. 2.92>	Per mediumque uigens populi mirantia abibat.
<juve. evan. 2.93>	Tunc timor et laudes Domini per pectora plebis
<juve. evan. 2.94>	Concelebrata simul miracula laeta frequentant.
<juve. evan. 2.95>	Progrediens tunc inde ad uectigalia uidit
<juve. evan. 2.96>	Consessu in medio Matthaeum; protinus ergo
<juve. evan. 2.97>	Discipulis haerere iubet. Nihil ille recusans
<juve. evan. 2.98>	Imperio Christi paret gaudetque secutus.
<juve. evan. 2.99>	Inde iter ingrediens simili sermone Philippum
<juve. evan. 2.100>	Hortatur comitemque suis asciuit amicis.
<juve. evan. 2.101>	Ille ubi cognouit Christi uiresque uiamque,
<juve. evan. 2.102>	Vt primum iusto concurrit Nathanaheli,
<juve. evan. 2.103>	"En nostris, inquit, concessum est surgere saeclis,
<juve. evan. 2.104>	Quem uoces ueterum et sancti cecinere profetae.
<juve. evan. 2.105>	Hunc genuit ueniens Dauidis origine Ioseph,
<juve. evan. 2.106>	Nazara cui felix patria est et nomen Iesus."
<juve. evan. 2.107>	Ille refert: "Genuit quicquam si Nazara, miror,
<juve. evan. 2.108>	Quod dignum tantis umquam uirtutibus esset.
<juve. evan. 2.109>	Inde Philippus ait: "Cernes, dubitare quiesce."
<juve. evan. 2.109a>	Progrediensque uide nam oculis tueri licebit
<juve. evan. 2.110>	Illum ubi tendentem longe respexit Iesus:
<juve. evan. 2.111>	"Vir uenit huc, inquit, cui pectora nescia falsi
<juve. evan. 2.112>	Virtutem puram seruant sine fraude maligna."
<juve. evan. 2.113>	Ille sub haec: "Vbinam uel quo me tempore nosti?"
<juve. evan. 2.114>	Cui Dominus dicta haec diuino pectore promit:
<juve. evan. 2.115>	"Cum te diffusae tegerent umbracula ficus,
<juve. evan. 2.116>	Ante etiam quam te uocitarent uerba Philippi,
<juve. evan. 2.117>	Vidit et elegit comitem te spiritus auctor."
<juve. evan. 2.118>	Talibus attoniti sequitur uox Nathanahelis:
<juve. evan. 2.119>	"Progenies ueneranda Dei, rex inclite gentis,
<juve. evan. 2.120>	Tu populis manifesta salus uitaeque magister."
<juve. evan. 2.121>	Christus ad haec: "Facilis suasit tibi credere uirtus,
<juve. evan. 2.122>	Arborea quod te uidi recubare sub umbra;
<juve. evan. 2.123>	Sed maiora dehinc rerum miracula restant.
<juve. evan. 2.124>	Cernetis pariter totum se scindere caelum
<juve. evan. 2.125>	Atque Dei celeres aethram penetrare ministros,
<juve. evan. 2.126>	Inde hominis nato claram deferre coronam."
<juve. evan. 2.127>	Interea thalamis conubia festa parabant
<juve. evan. 2.128>	In regione Chanan, ubi clari mater Iesu
<juve. evan. 2.129>	Nato cum pariter conuiuia concelebrabat.
<juve. evan. 2.130>	Vina sed interea conuiuis deficiebant.
<juve. evan. 2.131>	Tum mater Christum per talia dicta precatur:
<juve. evan. 2.132>	"Cernis, laetitiae iam defecisse liquorem?
<juve. evan. 2.133>	Adsint, nate, bonis ex te data munera mensis."
<juve. evan. 2.134>	Olli respondit terrarum gloria Christus:
<juve. evan. 2.135>	"Festinas, genetrix: nondum me talia cogit
<juve. evan. 2.136>	Ad uictus hominum tempus concedere dona."
<juve. evan. 2.137>	Mensarum tunc inde uocat laetata ministros
<juve. evan. 2.138>	Mater et imperiis nati parere iubebat.
<juve. evan. 2.139>	Sex illic fuerant saxis praepulchra cauatis
<juve. evan. 2.140>	Vascula, quae ternis aperirent ilia metretis
<juve. evan. 2.141>	Haec iubet e fontis gremio complere ministros.
<juve. evan. 2.142>	Praeceptis parent iuuenes undasque coronant
<juve. evan. 2.143>	Completis labiis lapidum; tum spuma per oras
<juve. evan. 2.144>	Commixtas undis auras ad summa uolutat.
<juve. evan. 2.145>	Hinc iubet, ut summo tradant gustanda ministro.
<juve. evan. 2.146>	Ille ubi percepit uenerandi dona saporis
<juve. evan. 2.147>	Nescius, in uini gratum transisse liquorem
<juve. evan. 2.148>	Egestas nuper puris de fontibus undas,
<juve. evan. 2.149>	Increpat ignarum sponsum, quod pulchra reseruans
<juve. evan. 2.150>	Deteriora prius per mensas uina dedisset.
<juve. evan. 2.151>	His signis digne credentum discipulorum
<juve. evan. 2.152>	Perpetuam stabili firmauit robore mentem.
<juve. evan. 2.153>	Inde ubi Iudaeis aderant sollemnia paschae,
<juve. evan. 2.154>	Ad Solymos direxit iter temploque subibat.
<juve. evan. 2.155>	Repperit hic populum uenalia multa locantem:
<juve. evan. 2.156>	Pars uendebat oues, pars corpora magna iuuencum,
<juve. evan. 2.157>	Pars inhians nummis arti numerare uacabat.
<juve. evan. 2.158>	Restibus hic Christus conectit uerbera flagri
<juve. evan. 2.159>	Et tales populos sancta proturbat ab aede,
<juve. evan. 2.160>	Et mensas uertens aeris profundit aceruos
<juve. evan. 2.161>	Et superincrepitans: "Procul haec auferte profani,
<juve. evan. 2.162>	Vt meus hic genitor, non sordida lucra colantur."
<juve. evan. 2.163>	Tum poscens signum plebes Iudaea fremebat,
<juve. evan. 2.164>	Quo fidens animos in talia facta leuaret.
<juve. evan. 2.165>	Ventura obscuris tunc Christus talia miscet:
<juve. evan. 2.166>	"Soluite pollutis manibus uenerabile templum
<juve. evan. 2.167>	Hoc, ego restituam, cum tertia lumina solis
<juve. evan. 2.168>	Incipient rutilam terris infundere lucem."
<juve. evan. 2.169>	Illi inter sese tractantes murmure caeco:
<juve. evan. 2.170>	"Hoc, aiunt, uix sex et quadraginta per annos
<juve. evan. 2.171>	Constructum ueteris regni molimine templum
<juve. evan. 2.172>	Tu poteris tribus in spatiis renouare dierum?"
<juve. evan. 2.173>	Hoc uerbum quondam post tempora debita digni
<juve. evan. 2.174>	Cognouere uiri, proprio de corpore Christum
<juve. evan. 2.175>	Delubrum dixisse Dei. Sed signa uidentes
<juve. evan. 2.176>	Tum multi cepere fidem Sanctumque secuti.
<juve. evan. 2.>	DE NICODIMO PRINCIPE SACERDOTVM
<juve. evan. 2.177>	Nocte sub obscura celso sublatus honore
<juve. evan. 2.178>	Primorum procerum Iudaei nominis unus
<juve. evan. 2.179>	Venit et ad Christum summissa uoce profatur:
<juve. evan. 2.180>	"Haut dubium est, quod larga Dei te, Sancte, uoluntas
<juve. evan. 2.181>	Humanis lucem concessit surgere rebus;
<juve. evan. 2.182>	Nec quisquam tantis tribuet miracula signis,
<juve. evan. 2.183>	Ni comitata Dei iubeat splendescere uirtus."
<juve. evan. 2.184>	Christus ad haec: "Iteris iusti si culmina quaeris,
<juve. evan. 2.185>	Nullus ad excelsum poterit conscendere regnum,
<juve. evan. 2.186>	Reddita ni penetret nascendi exordia rursus
<juve. evan. 2.187>	Atque nouam capiat diuino munere uitam."
<juve. evan. 2.188>	Ille autem tantis stupefactus corda loquellis:
<juve. evan. 2.189>	"Hoc, inquit, nostrae non est comprendere mentis.
<juve. evan. 2.190>	Quis poterit coeptae reuocare exordia uitae?
<juve. evan. 2.191>	An rursus senior matris correptet in aluum
<juve. evan. 2.192>	Vt nouus in lucem ueniat uitamque reuoluat?"
<juve. evan. 2.193>	Ille sub haec: "Liquido si quis de fonte renatus
<juve. evan. 2.194>	Et flatu sancto rudibus consistere membris
<juve. evan. 2.195>	Coeperit, aetheriam liber conscendet in aulam.
<juve. evan. 2.196>	Terrenum corpus terreno corpore natum est,
<juve. evan. 2.197>	Spiritus haut aliter similem generat sibi flatum.
<juve. evan. 2.198>	Spiritus hic Deus est, cui parent omnia mundi.
<juve. evan. 2.199>	Hic, ubi uult, quocumque uolat uocemque per auras
<juve. evan. 2.200>	Iactat, sed nescis, quae sint exordia uocis,
<juve. evan. 2.201>	Quamque petant eius currentia flamina partem.
<juve. evan. 2.202>	Quisque igitur iustae repetit primordia uitae,
<juve. evan. 2.203>	Hunc similem sancti flatus reuirescere certum est."
<juve. evan. 2.204>	Et Iudaeus ad haec: "Nil horum cernere possum."
<juve. evan. 2.205>	Talia tum Christus: "Solymorum magne magister,
<juve. evan. 2.205a>	Israhelitarum sublimis gloria gentis
<juve. evan. 2.206>	Tune etiam mentem uitae de lumine raptam
<juve. evan. 2.207>	Demergis praeceps furuis, miserande, tenebris,
<juve. evan. 2.208>	Nec potes obtunso conprendere talia sensu?
<juve. evan. 2.209>	Ecce fides nulla est, tantum terrestria dixi!
<juve. evan. 2.210>	Quid, si caelestes uires conscendere sermo
<juve. evan. 2.211>	Coeperit et superas rerum comprendere formas?
<juve. evan. 2.212>	Quis uestrum duram poterit mihi pandere mentem?
<juve. evan. 2.213>	Accipite ergo, nouis quae sit sententia rebus.
<juve. evan. 2.214>	Sidereum nullus poterit conscendere caelum.
<juve. evan. 2.215>	Ni solus, qui missus caeli uenit ab aula,
<juve. evan. 2.216>	Idem hominis natus, caeli qui in sede moratur
<juve. evan. 2.217>	Vt serpens olim regionibus in desertis
<juve. evan. 2.218>	Moysei manibus summo sublatus honore est,
<juve. evan. 2.219>	Sic hominis natum tolli in sublime necesse est,
<juve. evan. 2.220>	Vt, quicumque fidem mentis penetralibus altis
<juve. evan. 2.221>	Illius ad nomen statuit, sub turbine saecli
<juve. evan. 2.222>	Proculcet pedibus letum et trans sidera surgens
<juve. evan. 2.223>	Sublimis capiat donum inuiolabile uitae.
<juve. evan. 2.224>	Namque Deus mundum tanto dilexit amore,
<juve. evan. 2.225>	Eius ut in terras discenderet unica proles
<juve. evan. 2.226>	Credentes Domino uitae iunctura perenni.
<juve. evan. 2.227>	Nec Deus hunc natum disquirere iure seuero
<juve. evan. 2.228>	Iudicioue truci terras expendere misit,
<juve. evan. 2.229>	Mitia sed populis ueniant ut munera uitae.
<juve. evan. 2.230>	Namque ubi certa fides fuerit complexa salutem
<juve. evan. 2.231>	Non erit ulla illic anceps agitatio iuris.
<juve. evan. 2.232>	Ast ubi dona procul fuerint exclusa medellae,
<juve. evan. 2.233>	Iam propria ipsorum mentem damnatio torquet;
<juve. evan. 2.234>	Vnica nam Domini fuit his incognita proles.
<juve. evan. 2.235>	Aduentum lucis miseri fugere superbi
<juve. evan. 2.236>	Et magis amplexi caecas tenuere tenebras.
<juve. evan. 2.237>	Sic quicumque malis mentem maculauerit actis,
<juve. evan. 2.238>	In tenebras pauidus refugit, ne lumine claro
<juve. evan. 2.239>	Sordida pollutae pateant contagia mentis.
<juve. evan. 2.240>	At quicumque piae tenuit uestigia uitae,
<juve. evan. 2.241>	Ad medium properat lucemque nitescere gaudet,
<juve. evan. 2.242>	Splendeat ut claris uirtutis gloria factis."
<juve. evan. 2.>	DE MVLIERE SAMARITANE
<juve. evan. 2.243>	Inde Galilaeam repetit seruator Iesus.
<juve. evan. 2.244>	Praeteriens sed forte uenit Samaritida Sichen.
<juve. evan. 2.245>	Illic fundus erat, Iacob de nomine pollens,
<juve. evan. 2.246>	Et puteus gelido demersus in abdita fonte.
<juve. evan. 2.247>	Sederat hic rapido Saluator anhelus in aestu,
<juve. evan. 2.248>	Discipulique escas mercantes moenibus urbis
<juve. evan. 2.249>	Passim dispersi solum liquere magistrum.
<juve. evan. 2.250>	Moenibus egrediens Samaritis femina uenit
<juve. evan. 2.251>	Hauritura cauis putei penetralibus undas.
<juve. evan. 2.252>	Olli Christus ait: "Laticis da, femina, potum."
<juve. evan. 2.252a>	Illam deposcit potum sibi tradere Christus
<juve. evan. 2.253>	Respondens mulier: "Mirum mihi praecipis, inquit,
<juve. evan. 2.254>	Vt tibi Iudaeo mulier Samaritica potum
<juve. evan. 2.255>	Dispernens ueterum Samaritum iussa ministrem."
<juve. evan. 2.256>	Tum seruator ait: "Domini si munera nosses,
<juve. evan. 2.257>	Et quis te sitiens putealia pocula poscat,
<juve. evan. 2.258>	Tu potius peteres, uiuam tibi traderet undam."
<juve. evan. 2.259>	Illa sub haec: "Puteus gremium sinuatur in altum,
<juve. evan. 2.260>	Vrceus est nullus nec sunt tibi uincula funis;
<juve. evan. 2.261>	Vnde igitur poteris undam mihi tradere uiuam?
<juve. evan. 2.262>	Num tu maior eris nostri uirtute parentis?
<juve. evan. 2.263>	Hunc Iacob etenim puteum cum prole bibebat,
<juve. evan. 2.264>	Et proprios huc saepe greges ad pocula duxit."
<juve. evan. 2.265>	Olli respondit mundi regnator Iesus:
<juve. evan. 2.266>	"Ex ista plene nullus satiabitur unda,
<juve. evan. 2.267>	Nam rursus sitiet; sed nostri dona liquoris
<juve. evan. 2.268>	Ardorem excludent aeterna in saecla bibendi.
<juve. evan. 2.269>	Dulcia prouenient nostri cui pocula fontis,
<juve. evan. 2.270>	Largior inde fluet uitalis gratia fluctus.
<juve. evan. 2.271>	Sed desiderium nostrae si te capit undae,
<juve. evan. 2.272>	Excitus ueniat tecum mox urbe maritus."
<juve. evan. 2.273>	Coniugio sese mulier negat esse reuinctam.
<juve. evan. 2.274>	Tunc sic prosequitur mentis perspector Iesus:
<juve. evan. 2.275>	"Femina, ueridicis loqueris de coniuge uerbis.
<juve. evan. 2.276>	Nam tu conubiis nexa es iam quinque uirorum,
<juve. evan. 2.277>	Nunc aliena super thalamorum uincula tollis."
<juve. evan. 2.278>	Tum mulier: "Sanctum te certum est esse profetam.
<juve. evan. 2.279>	Sed nostri istius uenerandum montis in arce
<juve. evan. 2.280>	Praeceptum nobis quondam liquere parentes
<juve. evan. 2.281>	At uos in Solymis orandum dicitis oris."
<juve. evan. 2.282>	Talia dicenti mox talia reddit Iesus:
<juve. evan. 2.283>	"En aderit tempus, montis cum uertice uestri
<juve. evan. 2.284>	Omnibus et Solymis aberit ueneratio longe
<juve. evan. 2.285>	Sed nunc certa salus Iudaeis surget ab oris,
<juve. evan. 2.286>	Et nunc instantis cursus iam temporis urget,
<juve. evan. 2.287>	Cum ueri sanctum genitorem errore remoto
<juve. evan. 2.288>	Cultores iustis armati legibus orent.
<juve. evan. 2.289>	Spiritus his ac plena fides erit et pater altus
<juve. evan. 2.289a>	[Spiritus atque fides aderit simul et pater altus]
<juve. evan. 2.290>	Talia conquirit cultorum pectora terris."
<juve. evan. 2.291>	Illa dehinc: "Scimus, quod Christus nuntius orbi
<juve. evan. 2.292>	Aduentu proprio uitalia saecula pandet."
<juve. evan. 2.293>	Et tum peccantis largus miserator Iesus
<juve. evan. 2.294>	Se lumen terris Christum uenisse fatetur.
<juve. evan. 2.>	MIRABANTVR QVOD CVM MVLIERE LOQVEBATVR
<juve. evan. 2.295>	Et iam discipuli reduces stupuere magistrum,
<juve. evan. 2.296>	Quod secreta illis potiretur femina uerbis.
<juve. evan. 2.297>	At properans urnam mulier pro fonte reliquit
<juve. evan. 2.298>	Et populum totis eduxit moenibus urbis.
<juve. evan. 2.299>	Omnia nam memorat, sibimet sermone profetae
<juve. evan. 2.300>	Gesserat ipsa prius quaecumque, ex ordine dicta.
<juve. evan. 2.301>	Tum propere Christum fusae petiere cateruae.
<juve. evan. 2.302>	Discipuli interea rogitabant, sumeret escas.
<juve. evan. 2.303>	Ille satis sibi pulchrorum superesse ciborum
<juve. evan. 2.304>	Respondit. Sed tum mirantum discipulorum
<juve. evan. 2.305>	Inter se occultis currebat sermo loquellis:
<juve. evan. 2.306>	"Forte aliquis prior hic epulas dedit ante magistro,
<juve. evan. 2.307>	Nostras ut merito satiatus respuat escas."
<juve. evan. 2.308>	Ille sed internae cernens molimina mentis:
<juve. evan. 2.309>	"Hae mihi sunt epulae, pectus satiabitur istud,
<juve. evan. 2.310>	Si faciam magni genitoris iussa per orbem.
<juve. evan. 2.>	DE MATVRIS MESSIBVS
<juve. evan. 2.311>	Quattuor hinc menses laetae ad primordia messis
<juve. evan. 2.312>	Frugiferae aestati certe superesse putatis.
<juve. evan. 2.313>	Erigite ergo oculos, albentes cernite campos,
<juve. evan. 2.314>	Cunctaque maturam iam rura exposcere messem.
<juve. evan. 2.315>	Nunc quicumque metet, pulchri mercede laboris
<juve. evan. 2.316>	Vitalique dehinc gaudebit fruge redundans
<juve. evan. 2.317>	Et sator accipiet messorum gaudia laetus.
<juve. evan. 2.318>	Vos ego nunc misi grauidam succidere messem,
<juve. evan. 2.319>	Quae non est uestro sulcis inserta labore.
<juve. evan. 2.320>	Vos aliena bonae ditabunt munera frugis."
<juve. evan. 2.321>	Talibus alloquiis comitum dum pectora complet,
<juve. evan. 2.322>	Ecce Samaritum populi uenere rogantes
<juve. evan. 2.323>	Exorantque illic geminos expendere soles.
<juve. evan. 2.324>	Iamque fides multos plebis fundauerat alta;
<juve. evan. 2.325>	Nec iam femineis tantum concredere uerbis
<juve. evan. 2.326>	Ipsos, sed coram uirtus manifesta docebat,
<juve. evan. 2.327>	Venisset saecli quod iam seruator Iesus.
<juve. evan. 2.328>	Iamque Galilaeam remeauerat in regionem,
<juve. evan. 2.329>	Quondam ubi fontanas uino mutauerat undas.
<juve. evan. 2.330>	Regius hic iuuenis, cui natum morbus anhelo
<juve. evan. 2.331>	Ardore extremis uitae torrebat in oris,
<juve. evan. 2.332>	Comperit ut Christum certo remeasse recursu,
<juve. evan. 2.333>	Aduolat et precibus subolis pro sorte profusis
<juve. evan. 2.334>	Orabat, celeris deposcens dona salutis,
<juve. evan. 2.335>	Ne prius ad letum natus traheretur acerbum.
<juve. evan. 2.336>	Christus ad haec: "Signis nisi suadeat omnia uirtus,
<juve. evan. 2.337>	Non erit ulla fides; sed perge et sospite uita
<juve. evan. 2.338>	Aedibus in uestris dulcem complectere natum."
<juve. evan. 2.339>	His uerbis fructum mox perceptura salutis
<juve. evan. 2.340>	Pulchra fides animum laetanti in pectore firmat.
<juve. evan. 2.341>	Iamque iter ingresso properantibus obuia seruis
<juve. evan. 2.342>	Nuntia fama uenit pueroque in luminis oras
<juve. evan. 2.343>	Limine de mortis subitam remeasse salutem.
<juve. evan. 2.344>	Ille ubi cognouit certum concurrere tempus
<juve. evan. 2.345>	Sanantis Christi uerbis, seseque domumque
<juve. evan. 2.346>	Mancipat amplexus fidei uenerabile donum.
<juve. evan. 2.>	QVARE CVM PVBLICANIS
<juve. evan. 2.347>	Forte dies epulis multos sociauerat unis,
<juve. evan. 2.348>	Publica conductis qui uectigalia lucris
<juve. evan. 2.349>	Professi rapiunt alieno nomine praedam.
<juve. evan. 2.350>	Hos cum discipulis simul accipiebat Iesus.
<juve. evan. 2.351>	Ecce Pharisaei occulto reprehendere risu,
<juve. evan. 2.352>	Quod legis doctor conuiuia talia iniret.
<juve. evan. 2.353>	Ille sed inspiciens, quid pectora clausa tenerent:
<juve. evan. 2.354>	"Non, inquit, medicis opus est, ubi fortia membra
<juve. evan. 2.355>	Intemerata salus uegetat uirtutis honore.
<juve. evan. 2.356>	Aegris sed merito miseris adhibenda medella est.
<juve. evan. 2.357>	Discite nunc saltem, iubeant quid uerba profetae:
<juve. evan. 2.358>	Non ego sacra magis quam mitia pectora quaero.
<juve. evan. 2.359>	Haut etenim iustos ueni ad directa uiantes,
<juve. evan. 2.360>	Sed reuocare malos peccantum a limite gressus."
<juve. evan. 2.>	NON CORAM SPONSO IEIVNARE
<juve. evan. 2.361>	Ecce sed e numero mirantum munera Christi
<juve. evan. 2.362>	Vnus Iohannis quaerebat discipulorum,
<juve. evan. 2.363>	Cur ipsi legis ieiunia crebra tenerent
<juve. evan. 2.364>	Nullaque sub Christo plebes ieiunia ferret.
<juve. evan. 2.365>	Christus ad haec contra placido sic ore profatur:
<juve. evan. 2.366>	"Qui sponsi laetis comitantur uota choreis,
<juve. evan. 2.367>	Non praesente illo ieiunia tristia portant.
<juve. evan. 2.368>	Iamque dies aderit, cum sponsus turbine saecli
<juve. evan. 2.369>	E medio comitum rapietur: tristibus illi
<juve. evan. 2.370>	Spondebunt animos lacrimis horrore ciborum.
<juve. evan. 2.370a>	Languida concipiens animis ieiunia flentes
<juve. evan. 2.371>	Quam stultum est, rudibus ueteres subtexere pannos
<juve. evan. 2.372>	Vestibus, ut turpis peius scissura patescat?
<juve. evan. 2.373>	Aut utribus calidum tritis committere mustum,
<juve. evan. 2.374>	Quis ruptis totum sequitur disperdere uinum?
<juve. evan. 2.375>	Sed rudibus rectum est utribus spumantia musta
<juve. evan. 2.376>	Condere: sic uinum conseruant fortia uasa."
<juve. evan. 2.>	DE FILIA PRINCIPIS SACERDOTVM
<juve. evan. 2.377>	Talia tractanti percussus pectora luctu
<juve. evan. 2.378>	Ecce sacerdotum princeps procumbit adorans
<juve. evan. 2.379>	Et sibi defunctam (funus miserabile) natam
<juve. evan. 2.380>	Implorat lacrimans, certamque uenire salutem
<juve. evan. 2.381>	Defunctis etiam poscebat munera Christi.
<juve. evan. 2.382>	Haut mora, consurgens graditur seruator Iesus.
<juve. evan. 2.>	DE FLVXV MVLIERIS
<juve. evan. 2.383>	Progressi mulier sequitur uestigia seruans,
<juve. evan. 2.384>	Quam languore graui bis sex labentibus annis
<juve. evan. 2.385>	Carpebat fluxus macerans sine fine cruoris
<juve. evan. 2.385a>	Torquebat soluens morbus pallore uirentem
<juve. evan. 2.386>	Viribus absumptis et toto corpore fessam.
<juve. evan. 2.386a>	Visceribus siccis fluxu sine fine cruoris
<juve. evan. 2.387>	Pectoris haec tacitam uoluebat credula mentem
<juve. evan. 2.388>	Arcano secumque fide iam certa tenebat,
<juve. evan. 2.389>	Actutum fesso fugeret quod corpore tabes,
<juve. evan. 2.390>	Extremam Christi posset si tangere uestem.
<juve. evan. 2.391>	Haec ubi per populum summi pendentia pepli
<juve. evan. 2.392>	Fila manu trepida tractauit, protinus ille
<juve. evan. 2.393>	Et causas morbi et credentia pectora cernens
<juve. evan. 2.394>	Concessit celerem tali cum uoce salutem:
<juve. evan. 2.395>	"Accipe, quod meruit fidei constantia, munus."
<juve. evan. 2.396>	Et mox restricto uiguerunt sanguine uenae.
<juve. evan. 2.>	DE EADEM FILIA ITERVM
<juve. evan. 2.397>	Postquam peruentum est, ubi funera uirginis, ingens
<juve. evan. 2.398>	Plangentis populi fremitus clangorque tubarum
<juve. evan. 2.399>	Vltima supremae celebrabant munera pompae:
<juve. evan. 2.400>	Abscedant, inquit, tectis haec tristia uestris.
<juve. evan. 2.401>	Namque puella iacet placido demersa sopore,
<juve. evan. 2.402>	Defunctam retur flentum quam nescia plebes."
<juve. evan. 2.403>	Talia dicentem ridentum turba reliquit,
<juve. evan. 2.404>	Quod morte abreptam dixit dormire puellam.
<juve. evan. 2.405>	Sed Christus, leti uictor uitaeque repertor,
<juve. evan. 2.406>	Frigentis dextram dignatus prendere dextra
<juve. evan. 2.407>	Surgere mox iussit miranda ad gaudia patris.
<juve. evan. 2.408>	Inde reuertenti clamor se protinus offert
<juve. evan. 2.409>	Caecorum pariter gressu labente duorum.
<juve. evan. 2.410>	Ollis Christus ait: "Quid credunt pectora uestra?
<juve. evan. 2.411>	Num uirtute mea se reddet lumen ademptum?"
<juve. evan. 2.412>	Olli firmato se credere corde fatentur.
<juve. evan. 2.413>	Tum Christus fatur: "Credentes cernite lucem
<juve. evan. 2.414>	Nec cuiquam nostrum post haec edicite nomen."
<juve. evan. 2.415>	Dixit; sed propere per gaudia tanta uidentum
<juve. evan. 2.416>	Ardor inexpletus famam per cuncta serebat.
<juve. evan. 2.>	DE SVRDO E MVTO
<juve. evan. 2.417>	Offerturque dehinc iuuenis, cui rapta sonorae
<juve. evan. 2.418>	Daemonis incursu fuerat substantia uocis.
<juve. evan. 2.419>	Ast ubi propulsus fugit de pectore daemon,
<juve. evan. 2.420>	Confestim sanae redierunt munera linguae.
<juve. evan. 2.421>	Talia mirantis populi stipante tumultu
<juve. evan. 2.422>	Vallatur; cernens sed milia tanta uirorum
<juve. evan. 2.423>	Ingemit ut ruris dominus, cui pascua laeta
<juve. evan. 2.424>	Innumerae tondent pecudes rectoris egentes.
<juve. evan. 2.>	MESSIS MVLTA...
<juve. evan. 2.425>	Tunc ad discipulos depromit talia dicta:
<juve. evan. 2.426>	"Quam laetae segetes ruris per terga patescunt!
<juve. evan. 2.427>	Sed rarus messor frugis superatur aceruo.
<juve. evan. 2.428>	Iam superest dominum segetis deposcere tantae,
<juve. evan. 2.429>	Vt sua rura uelit numero complere colentum."
<juve. evan. 2.>	VBI MITTIT DISCIPVLOS SVOS PREDICARE
<juve. evan. 2.430>	Haec fatus populo ex omni delecta seorsum
<juve. evan. 2.431>	Fortia conglomerat bisseno pectora coetu.
<juve. evan. 2.431a>	Bis sex consociat fidorum corda uirorum
<juve. evan. 2.432>	Hos ubi delegit, praeceptis talibus implet:
<juve. evan. 2.433>	"Deuitate itiner, quod gentes perfidiosae
<juve. evan. 2.434>	Et Samaritarum fraudis uestigia calcant.
<juve. evan. 2.435>	Pergite, qua patrii pecoris custodia labat.
<juve. evan. 2.436>	Pergentes uero similem mihi sumite mentem,
<juve. evan. 2.437>	Vt uobis subigat uirtutes daemonis atri
<juve. evan. 2.438>	Sancta fides curamque piam languoribus aptet.
<juve. evan. 2.439>	Hae uires nulla uobis mercede dabuntur
<juve. evan. 2.440>	Et uos haut aliter gratuita impendite dona.
<juve. evan. 2.441>	Non auri argentiue domet possessio mentem,
<juve. evan. 2.442>	Nec uos nummorum subigat scelerata cupido.
<juve. evan. 2.443>	Non geminas uestes nec plantis tegmina bina
<juve. evan. 2.444>	Virtutis nudae cupiat seruare minister.
<juve. evan. 2.445>	Ingressi muros urbis perquirite semper,
<juve. evan. 2.446>	Hospitio quorum par sit succedere iustis;
<juve. evan. 2.447>	Ingressique dehinc pacem sub tecta uocate.
<juve. evan. 2.448>	Si tranquilla domus fuerit, pax illa manebit,
<juve. evan. 2.449>	Sin erit indignis habitantum moribus horrens
<juve. evan. 2.450>	Diffugiet uestrumque abitum pax uestra sequetur.
<juve. evan. 2.451>	Excludet quicumque ferus uos limine tecti,
<juve. evan. 2.451a>	Siue auersa dei famulos succedere tectis
<juve. evan. 2.451b>	Hospitiique focos miscere grauata uetabit
<juve. evan. 2.452>	Auribus aut duris spernet uitalia uerba,
<juve. evan. 2.453>	Excutite egressi domibus uestigia uestra,
<juve. evan. 2.454>	Haereat iniustae ne uobis portio uitae.
<juve. evan. 2.455>	Illos deterior Sodomorum poena manebit
<juve. evan. 2.456>	Suppliciis, ueniet mundo cum terminus omni.
<juve. evan. 2.457>	Pergite nunc ut oues, durorum praeda luporum;
<juve. evan. 2.458>	Sed uos arguto serpentum corde uigete,
<juve. evan. 2.459>	Simplicitate tamen dulces superate columbas.
<juve. evan. 2.460>	Nam saepe incumbet uobis iniuria praeceps
<juve. evan. 2.461>	Conciliisque hominum statuentur corpora uestra.
<juve. evan. 2.462>	Vos flagris uinclisque feris durisque tyrannis
<juve. evan. 2.463>	Frendens urgebit pro me uiolentia saecli.
<juve. evan. 2.464>	Cum uos prodiderint, uerborum linquite curam,
<juve. evan. 2.465>	Sponte fluens dabitur sermonis gratia uobis;
<juve. evan. 2.466>	Spiritus in uobis pro uobis digna loquetur.
<juve. evan. 2.467>	Prodet enim fratrem scelerata insania fratris,
<juve. evan. 2.468>	Ad letumque dabunt genitorum corpora nati.
<juve. evan. 2.469>	Vos odia urgebunt semper pro nomine nostro,
<juve. evan. 2.470>	Sed finem fidei comitatur gloria uitae.
<juve. evan. 2.471>	Profugite ex tectis, quae uos sectabitur, urbis;
<juve. evan. 2.472>	Inde aliam, mox inde aliam conquirite sedem.
<juve. evan. 2.473>	Nam uobis urbes semper superesse necesse est,
<juve. evan. 2.474>	Istrahelitarum quae dent sub nomine plebem.
<juve. evan. 2.475>	Discipulus numquam transcendat celsa magistri
<juve. evan. 2.476>	Culmina, nec dominum temptet praecellere seruus.
<juve. evan. 2.477>	Discipulo satis est uires aequare magistri
<juve. evan. 2.478>	Vel domini similem uirtutem prendere seruo.
<juve. evan. 2.479>	Pectoribus uestris semper timor omnis aberret;
<juve. evan. 2.480>	Nam nudata suis promuntur cuncta latebris.
<juve. evan. 2.481>	In tenebris tacite uobis quaecumque iubentur,
<juve. evan. 2.482>	Dicite praeclaro nitidi sub lumine solis.
<juve. evan. 2.483>	Auribus et uestris dicam quaecumque susurrans,
<juve. evan. 2.484>	Excelso in populos spargantur culmine tecti.
<juve. evan. 2.485>	Despicite illorum rabiem, qui corpora uestra
<juve. evan. 2.486>	Prosternent ferro: non est his ulla potestas
<juve. evan. 2.487>	Viuacem leto pariter dimittere mentem.
<juve. evan. 2.488>	Illum sed potius cordis secreta pauescant,
<juve. evan. 2.489>	Corporis est animique simul cui cuncta potestas.
<juve. evan. 2.490>	Passeribus pretium nummi uix portio parua
<juve. evan. 2.491>	Proueniet; non est tamen unum credere dignum
<juve. evan. 2.492>	Iniussu Domini laqueos incurrere nostros.
<juve. evan. 2.493>	Quis dubitet sapiens, Domini sub pectore multis
<juve. evan. 2.494>	Cedere pinnatis hominem pro milibus unum?
<juve. evan. 2.495>	Qui me confessus fuerit sub iudice terrae,
<juve. evan. 2.496>	Hunc ego non aliter coram genitore fatebor;
<juve. evan. 2.497>	Sic itidem coram genitore negabo negantem.
<juve. evan. 2.498>	Non ego nunc pacem terris immittere ueni,
<juve. evan. 2.499>	Sed gladium, patrio dirimat qui pectore natum
<juve. evan. 2.500>	Et dulcem natam dirimat qui pectore matris.
<juve. evan. 2.501>	Si quis amore meo genitorem pluris habebit,
<juve. evan. 2.502>	Vel matri suboliue meum postponet amorem,
<juve. evan. 2.503>	Sentiet horribilem nostra de sede repulsam.
<juve. evan. 2.504>	Contemnet quicumque animam pro nomine nostro,
<juve. evan. 2.505>	Inueniet laeta florentem fruge salutis.
<juve. evan. 2.506>	Qui uos suscipiet, me suscepisse benignis
<juve. evan. 2.507>	Obsequiis, idem me pro genitore supremo
<juve. evan. 2.508>	Suscepisse sibi gaudebit perpete uita."
<juve. evan. 2.>	IOHANNES DE CARCERE IHESVM
<juve. evan. 2.509>	Talia discipulis bis sex cum iussa dedisset,
<juve. evan. 2.510>	Iustus Iohannes caeci de carceris umbris
<juve. evan. 2.511>	Sectantum e numero delectos talia dicta
<juve. evan. 2.512>	Ad Christum portare iubet uerumque referre:
<juve. evan. 2.513>	"Tune piis animis requies, quam regia caeli
<juve. evan. 2.514>	Pollicita est terris, nostro sub tempore fulgens?
<juve. evan. 2.515>	An aliam superest post haec sperare salutem?"
<juve. evan. 2.516>	Talibus haec Christus dictis mandata remittit:
<juve. evan. 2.517>	"Caecorum tenebrae mutantur lumine lucis
<juve. evan. 2.518>	Debiliumque uigent firmato robore membra;
<juve. evan. 2.519>	Lurida discutitur squamoso corpore lepra,
<juve. evan. 2.520>	Aeriae uocis penetrat surdas sonus aures.
<juve. evan. 2.521>	Redditur amissae leti post funera uitae
<juve. evan. 2.522>	Ad corpus remeans animae iam libera uirtus,
<juve. evan. 2.522a>	Depositum repetens animae substantia corpus
<juve. evan. 2.523>	Pauperibusque suis non dedignata patescit
<juve. evan. 2.523a>	Omnibus et late non dedignata patescit
<juve. evan. 2.524>	Fulgentis splendens aduentus gloria nostri.
<juve. evan. 2.524a>	Lucifluis splendens aduentus gloria terris
<juve. evan. 2.525>	Ille beatus erit, quem non deceperit error."
<juve. evan. 2.526>	Talia discipuli referunt mandata magistro.
<juve. evan. 2.>	QVID EX ISTIS VIDERE ARVNDINEM
<juve. evan. 2.527>	Hoc super ad populum depromit talia Christus:
<juve. evan. 2.528>	"Cur in deserto uoluistis uisere nuper
<juve. evan. 2.529>	Stramen harundineum uento uibrante moueri?
<juve. evan. 2.530>	Cur etiam molli uestitum ueste uidere?
<juve. evan. 2.531>	In domibus regum molli cum ueste tenentur.
<juve. evan. 2.532>	Ille profetarum solus transcendere uires
<juve. evan. 2.533>	Iudicio ueteris scripti promittitur olim.
<juve. evan. 2.534>	Hunc etenim memorat uenerandae lectio uocis:
<juve. evan. 2.535>	En ego mitto meum stratas aptare ministrum
<juve. evan. 2.536>	Ante tuos uultus; genuit nec femina quemquam,
<juve. evan. 2.537>	Maior Iohannis nostri qui uiribus esset.
<juve. evan. 2.538>	Sed minor hoc caeli fiet sublimior aula.
<juve. evan. 2.539>	Huius ab exortu uim caeli regia sentit,
<juve. evan. 2.540>	Et caeli regnum uiolentia diripit atrox.
<juve. evan. 2.>	LEX ET PROPHETE VSQVE AD IOHANNEM
<juve. evan. 2.541>	Lex omnis summam Baptistae ad tempora cepit
<juve. evan. 2.542>	Atque profetarum finis concluditur idem.
<juve. evan. 2.543>	Si uultis uolucris penetralia noscere saecli,
<juve. evan. 2.543a>	Ipse est Iohannis felix uenturus in aeuum
<juve. evan. 2.544>	Corpus Iohannis felix habitabile sumpsit
<juve. evan. 2.545>	Helias, quondam quem turbine missa corusco
<juve. evan. 2.546>	Flammipedum rapuit simulatio quadriiugorum.
<juve. evan. 2.547>	Audiat haec dictis pandens uitalibus aures.
<juve. evan. 2.548>	Nunc tibi confiteor, genitor, cui gloria seruit
<juve. evan. 2.549>	Fulgentis caeli et terrarum frugiferentum,
<juve. evan. 2.550>	Celasti nunc quod sapientibus ista superbis
<juve. evan. 2.550a>	Oculis haec quondam parue sapientibus orsa
<juve. evan. 2.551>	Paruulaque infantum uis haec comprendere corda.
<juve. evan. 2.552>	Iam mihi regnantis sunt omnia tradita patris,
<juve. evan. 2.553>	Nec quisquam Domini poterit cognoscere natum,
<juve. evan. 2.554>	Ni solus genitor; genitorem mente uidebit
<juve. evan. 2.555>	Filius, aut idem pandet cui talia natus.
<juve. evan. 2.>	VENITE AD ME OMNES QVI LABORATIS
<juve. evan. 2.556>	Huc omnes ueniant, oneris quos sarcina uasti
<juve. evan. 2.557>	Comprimit; his poterit uirtus mea munere patris
<juve. evan. 2.558>	Antiquas uires hilari reparare quiete.
<juve. evan. 2.559>	Sumite forte iugum, leuis est mea sarcina iustis,
<juve. evan. 2.560>	Namque humili dulcem largitur corde salutem."
<juve. evan. 2.>	DIE SABATI ABIIT PER GENTES
<juve. evan. 2.561>	Haec ubi dicta dedit, messis per culta grauatae
<juve. evan. 2.562>	Praeterit, et populus sectantum discipulorum
<juve. evan. 2.563>	Spicarum grauidam carpebat in ordine frugem.
<juve. evan. 2.564>	Ille dies ueteri poscebat lege quietem,
<juve. evan. 2.565>	Sabbata nam priscis repetebant otia iussis.
<juve. evan. 2.566>	Ecce Pharisaei coram reprendere Christum,
<juve. evan. 2.567>	Quod sanctae legis calcarent iussa metentes
<juve. evan. 2.568>	Discipuli. Legum sed tum completor Iesus
<juve. evan. 2.569>	Incipit his ueteris scripti monumenta retexens:
<juve. evan. 2.570>	"Legistis certe, in templo Dauida canorum
<juve. evan. 2.571>	Cum populo quondam panes sumpsisse sacratos
<juve. evan. 2.572>	Et propriam comitumque famem sedasse; sed illos
<juve. evan. 2.573>	Illicitum cuiquam fuerat contingere panes,
<juve. evan. 2.574>	Sumere quos solus poterat de lege sacerdos.
<juve. evan. 2.575>	Eiusdem scriptum est iusto moderamine legis:
<juve. evan. 2.576>	Sabbata profanent templo sine crimine uates.
<juve. evan. 2.577>	Nec minor est istic uestrae glomeratio turbae
<juve. evan. 2.578>	Quam templi uirtus. Caperent si pectora uestra,
<juve. evan. 2.579>	Quod non sacra Deus, sed malit mitia corda,
<juve. evan. 2.580>	Non iam saepe uiros damnasset factio sacros,
<juve. evan. 2.581>	Expertes culpae. Sed nunc ego sabbata cuncta
<juve. evan. 2.582>	Sponte mea dominans legis sub iure tenebo."
<juve. evan. 2.>	VBI MANVM ARIDAM RESTITVIT
<juve. evan. 2.583>	Tunc conuenticula ipsorum post talia dicta
<juve. evan. 2.584>	Ingreditur; mox hic iuuenem pro limine cernit,
<juve. evan. 2.585>	Siccatum ex umero cui pondus inutile palmae
<juve. evan. 2.586>	Pendebat. Sed tum dictis temptando dolosis,
<juve. evan. 2.587>	Aegris an liceat per sabbata ferre medellam,
<juve. evan. 2.588>	Quaerunt, calcatae ut legis uindicta maneret.
<juve. evan. 2.589>	Christus ad haec: "Foueam si forte pecuscula uestra
<juve. evan. 2.590>	Inciderint, certe transibitis otia legis
<juve. evan. 2.591>	Et pecus abrupto tolletis uile profundo.
<juve. evan. 2.592>	Quanto igitur nobis hominum curatio maior
<juve. evan. 2.593>	Ad benefacta animos tollens accendere debet!
<juve. evan. 2.594>	Ergo age tu, iuuenis, rediuiuam tendito dextram."
<juve. evan. 2.595>	Cum dicto palmas sanus porrexit utrasque.
<juve. evan. 2.596>	His tum pro signis, quae uix ueneratio posset
<juve. evan. 2.597>	Mirantis digno populi sustollere cultu,
<juve. evan. 2.598>	Conciliis trucibus conclamant decipiendum.
<juve. evan. 2.>	VBI CAECVM ET MVTVM CVRAVIT
<juve. evan. 2.599>	Talia perspiciens procerum molimina Christus
<juve. evan. 2.600>	Discedit; uariis hominum languoribus aptat
<juve. evan. 2.601>	Concessam in populos patria uirtute medellam.
<juve. evan. 2.602>	Oblatus sibi mox quem daemonis horrida uirtus
<juve. evan. 2.603>	Et lingua et uisu truncatum uiuere poenae
<juve. evan. 2.604>	Et propriis escam cruciatibus esse uolebat.
<juve. evan. 2.605>	Hunc ubi curatum uisuque et uoce uigentem
<juve. evan. 2.606>	Caeca Pharisaeae cognouit factio gentis,
<juve. evan. 2.607>	Daemonis auxilio, qui princeps daemoniorum
<juve. evan. 2.608>	Solus nequitiae uires dicione teneret,
<juve. evan. 2.609>	Haec illum fecisse ferunt. Sed talia Christus
<juve. evan. 2.610>	Veridicis aperit conuincens pectora uerbis:
<juve. evan. 2.611>	"Si gemina regnum distractum parte dehiscat
<juve. evan. 2.612>	Et scissa aduersum sese diuulsio pugnet,
<juve. evan. 2.613>	Disruptis propere labentur cuncta medullis.
<juve. evan. 2.614>	Horridus et daemon si daemone pellitur atro,
<juve. evan. 2.615>	Aduersa sibimet scissus uirtute repugnat.
<juve. evan. 2.616>	Quis poterit praedam tectis auferre uirorum,
<juve. evan. 2.617>	Ni prius aggressor custodum bracchia nodis
<juve. evan. 2.618>	Vinciat, ut facilis ueniat direptio praedae?
<juve. evan. 2.619>	Quisque meis aberit discretus miles ab armis,
<juve. evan. 2.620>	Hostis in aduersa consistet fronte duelli.
<juve. evan. 2.621>	Quisque meis gregibus cogendis liber aberrat
<juve. evan. 2.622>	Dissicet ille mei pecoris per deuia pastus.
<juve. evan. 2.623>	Sed quicumque hominum fuerit super omnibus error,
<juve. evan. 2.624>	Dimitti poterit; tantum ne Spiritus umquam
<juve. evan. 2.625>	Vocibus insana laceretur mente profusis.
<juve. evan. 2.626>	Siue furens hominis nato conuicia quisquam
<juve. evan. 2.627>	Ingeret, haec etiam poterunt peccata remitti.
<juve. evan. 2.628>	Spiritus at sanctus tantum cuicumque profana
<juve. evan. 2.629>	Verborum rabie uiolabitur, irreuocatis
<juve. evan. 2.630>	Suppliciis nunc et semper torrebitur ignis.
<juve. evan. 2.631>	Quando ueneniferi serpentis saeua propago
<juve. evan. 2.632>	Sermonum dulci poterit mitescere fructu?
<juve. evan. 2.633>	Nam bona thesauris promuntur dulcia iustis
<juve. evan. 2.634>	Et mala letifero procedunt ore uenena.
<juve. evan. 2.635>	Verborum meritis ueniet sub iudice poena,
<juve. evan. 2.636>	Verborum meritis dabitur sub iudice uita.
<juve. evan. 2.>	DE VNITATE PATRIS ET FILII
<juve. evan. 2.637>	Quae genitor faciet, sectabitur omnia natus,
<juve. evan. 2.638>	Namque idem nato manifestat cuncta uidenda
<juve. evan. 2.639>	Et potiora dehinc tribuet miracula rerum.
<juve. evan. 2.640>	Sicut enim genitor demortua corpora reddet
<juve. evan. 2.641>	Ad claram uitae lucem, sic omnia natus,
<juve. evan. 2.642>	Quae uolet, ad lumen surgentia corpora ducet,
<juve. evan. 2.643>	Nec genitor quicquam uestri se iudice quaeret,
<juve. evan. 2.644>	Sed dedit haec nato quaerendi iura per orbem,
<juve. evan. 2.645>	Gloria quo maneat similis natoque patrique.
<juve. evan. 2.646>	Namque repulsus erit uestro si natus honore,
<juve. evan. 2.647>	Improbitate pari genitorem despicietis.
<juve. evan. 2.648>	Sed cui nostra fidem sermonis gratia figet,
<juve. evan. 2.649>	Mox me mittentis genitoris dona patescent
<juve. evan. 2.650>	Aeternamque dabit praesens constantia uitam.
<juve. evan. 2.651>	Iudiciumque illi non est, sed migrat ab atra
<juve. evan. 2.652>	Morte procul lucisque uigens ad limina tendit.
<juve. evan. 2.>	DE DIE IVDICII
<juve. evan. 2.653>	Adueniet tempus, cum mortua corpora uocem
<juve. evan. 2.654>	Accipient nostram et uitam cum uoce tenebunt.
<juve. evan. 2.655>	Nam sicut genitor uitam sibi possidet in se,
<juve. evan. 2.656>	Sic tribuit nato uitam et ius dicere iussit,
<juve. evan. 2.657>	In terras hominis quoniam cum corpore uenit.
<juve. evan. 2.658>	Nec uobis mirum uideatur, corpora cuncta
<juve. evan. 2.659>	Vocis ad auditum propriis exsurgere bustis,
<juve. evan. 2.660>	Iustorumque animas rediuiuo corpore necti,
<juve. evan. 2.661>	Iudicioque graui miseros exsurgere prauos.
<juve. evan. 2.662>	Nec mihi iudicium tribuit mea sola potestas,
<juve. evan. 2.663>	Arbitrio quoniam genitoris cuncta iubentur,
<juve. evan. 2.664>	Qui me iustitiam terris disquirere iussit.
<juve. evan. 2.665>	Namque ego si proprio testis pro nomine surgam,
<juve. evan. 2.666>	Falsa loquar; aliusque itidem quia testis habetur
<juve. evan. 2.667>	Pro nobis, semper mihi talia temnere fas est.
<juve. evan. 2.668>	Nam ueris operum signis manifestior omni
<juve. evan. 2.669>	Luce nitet praesens nostris testatio factis.
<juve. evan. 2.670>	Talia concedens genitor mihi testis adhaeret,
<juve. evan. 2.671>	Qui me dimisit terris sua ponere iussa.
<juve. evan. 2.672>	Huius enim uocem numquam comprendere quistis
<juve. evan. 2.673>	Nec speciem propriam concessit uisere uobis.
<juve. evan. 2.674>	Nec sermo ipsius poterit per uestra sedere
<juve. evan. 2.675>	Pectora, credendi quoniam substantia nulla est.
<juve. evan. 2.676>	Quaeratur ueterum scriptorum lectio uobis,
<juve. evan. 2.677>	Perpetuam cunctis uitam quam ferre putatis.
<juve. evan. 2.678>	Haec etiam nostrum testatur lectio donum.
<juve. evan. 2.679>	Nec tamen audetis propius consistere nobis,
<juve. evan. 2.680>	Ne uerae uobis contingat gratia uitae.
<juve. evan. 2.681>	Non mihi captatur terrenae gloria laudis.
<juve. evan. 2.682>	Namque ego quod summi genitoris nomine ueni,
<juve. evan. 2.683>	Respuitur uobis, ueniet sed decolor alter,
<juve. evan. 2.684>	Nomine quem fultum proprio gens uestra sequetur.
<juve. evan. 2.685>	Alternae in uobis captatur gloria famae,
<juve. evan. 2.686>	Vnius et solam fugitis disquirere laudem.
<juve. evan. 2.687>	Nec uos arguerim coram genitore, sed illic
<juve. evan. 2.688>	Accusator erit, quem spes modo uestra celebrat,
<juve. evan. 2.689>	Moyses, quem fidei nullo seruastis honore.
<juve. evan. 2.690>	Eius enim scriptis uester si crederet error,
<juve. evan. 2.691>	Crederet et nobis, Moysi quem scripta frequentant."
<juve. evan. 2.>	VBI IVDEI QVERVNT SIGNA
<juve. evan. 2.692>	Talia tum contra scribarum uerba sequuntur:
<juve. evan. 2.693>	"Vocibus indubitata fides comitabitur istis,
<juve. evan. 2.694>	Si uirtus certis firmet miracula signis."
<juve. evan. 2.695>	Ille dehinc: "Polluta malis generatio quaerit
<juve. evan. 2.696>	Signa sibi; rebus stabunt sed signa futuris.
<juve. evan. 2.697>	Namque profeta cauo quantum sub pectore ceti
<juve. evan. 2.698>	Temporis absumpsit, terrae in penetralibus altis
<juve. evan. 2.699>	Progenies hominis tantum demersa manebit.
<juve. evan. 2.700>	Adueniet tempus, cum surget reddita uitae
<juve. evan. 2.701>	Gens hominum propriis in fletum dedita gestis.
<juve. evan. 2.702>	Haec istam digno damnabit crimine gentem,
<juve. evan. 2.703>	Quod maris e fundo surgentis uoce profetae
<juve. evan. 2.704>	Commonita in lacrimas Dominum proiecta reflexit.
<juve. evan. 2.705>	Hic et Ionaeis monitis potiora iubentur,
<juve. evan. 2.706>	Contemnitque feris animis gens impia lucem.
<juve. evan. 2.707>	Et regina Noti uitales surget in oras.
<juve. evan. 2.708>	Illius ad specimen damnabitur effera plebes,
<juve. evan. 2.709>	Finibus extremis Libyae quod uenerit illa,
<juve. evan. 2.710>	Vt Solomona pium, praeceptis dedita iussis,
<juve. evan. 2.711>	Audiret; potior nunc est Solomone potestas
<juve. evan. 2.712>	Et tamen obtunsae caecantur pectora plebis.
<juve. evan. 2.713>	Expulsus si quando fugit de pectore daemon,
<juve. evan. 2.714>	Quem turbat sanctus purgato corpore flatus,
<juve. evan. 2.715>	Ille uenenatis collustrat passibus oras,
<juve. evan. 2.716>	Qua nulla excurrit fontani gurgitis unda,
<juve. evan. 2.717>	Nec requiem placidae sedis sibi repperit ardens.
<juve. evan. 2.718>	Tunc repetit suetae sitiens habitacula mentis.
<juve. evan. 2.719>	At si forte suis obnoxia corda uenenis
<juve. evan. 2.720>	Ornatuque leui ridentia limina cernit,
<juve. evan. 2.721>	Associat septem similes glomerando furores
<juve. evan. 2.722>	Vis inimica homini penetratque in uiscera serpens.
<juve. evan. 2.723>	Sic genus hoc uero mentis cum degenerarit,
<juve. evan. 2.724>	Vincula perpetuis deflebit subdita poenis."
<juve. evan. 2.>	VBI MATER IHESVS STABAT FORAS
<juve. evan. 2.725>	Atque ea dum populis uitalia dicta frequentat,
<juve. evan. 2.726>	Pro foribus mater cum fratribus astitit illi
<juve. evan. 2.727>	Et miscere foris sermonem comminus orat.
<juve. evan. 2.728>	Talia tum matris mandatis dicta remittit:
<juve. evan. 2.729>	"Hic mecum genetrix, mecum germana residunt
<juve. evan. 2.730>	Corpora. Nam patria impletur cuicumque uoluntas,
<juve. evan. 2.731>	Ille meo proprium conectit sanguine corpus,
<juve. evan. 2.732>	Et matris generisque mei sub nomine habetur."
<juve. evan. 2.733>	Progreditur templo terrarum lumen Iesus
<juve. evan. 2.734>	Et maris extrema terraeque resedit in ora,
<juve. evan. 2.735>	Innumeraeque illuc plebis fluxere cateruae.
<juve. evan. 2.>	PARABOLA...
<juve. evan. 2.736>	Ille sed excelsam scandens, quae proxima, puppim
<juve. evan. 2.737>	Litora complenti depromit talia plebi:
<juve. evan. 2.738>	"Ecce sator proprio commendat semina ruri;
<juve. evan. 2.739>	Illa cadunt diuersa solo sortemque locorum
<juve. evan. 2.740>	Pro uirtute ferunt. Nam sicubi trita uiarum
<juve. evan. 2.741>	Sub pedibus solido densetur limite tellus,
<juve. evan. 2.742>	Aeriis auibus dant nudam semina praedam.
<juve. evan. 2.743>	Ast ubi pertenui uelantur puluere saxa,
<juve. evan. 2.744>	Farra quidem uiridem depromunt germinis ortum;
<juve. evan. 2.745>	Sed quia nulla subest suci substantia glebis,
<juve. evan. 2.746>	Inserto arescunt radicum fila calore,
<juve. evan. 2.747>	Cunctaque mox apicum labuntur acumina leto.
<juve. evan. 2.748>	Seminibusque aliis contingunt aspera rura;
<juve. evan. 2.749>	Sentibus hic spinisque feris uelocius exit
<juve. evan. 2.750>	Roboris augmentum frugemque internecat angens.
<juve. evan. 2.751>	Vberibus uero dantur quae semina glebis,
<juve. evan. 2.752>	Illa ferunt pulchram segetem, cui laeta frequentat
<juve. evan. 2.753>	Incrementa sui centeno copia fetu.
<juve. evan. 2.754>	Audiat haec, aures mentis qui gestat apertas."
<juve. evan. 2.755>	Talia discipuli mirantes dicta requirunt,
<juve. evan. 2.756>	Implicitis populo cur clauderet omnia uerbis,
<juve. evan. 2.757>	Ille sed amota credentum plebe profatur:
<juve. evan. 2.758>	"Vobis, qui firmo robustam pectore mentem
<juve. evan. 2.759>	Ad capienda Dei penetralia constabilistis,
<juve. evan. 2.760>	Concessum est aditis penitus consistere regni;
<juve. evan. 2.761>	Illis pro merito clauduntur lumina mentis.
<juve. evan. 2.762>	Si quis habet dignus, capiet potiora redundans;
<juve. evan. 2.763>	Qui uero expertes caelestis muneris errant,
<juve. evan. 2.764>	Amittent etiam, proprium quodcumque retentant.
<juve. evan. 2.765>	Idcirco obscuris coopertum ambagibus illum
<juve. evan. 2.766>	Perstringit populum sermonis gratia nostri,
<juve. evan. 2.767>	Vt dictum Esaiae merita de plebe recurrat:
<juve. evan. 2.768>	En populi mentes uelantur ad omnia crassis
<juve. evan. 2.769>	Obicibus, sensu ne tangant munera uitae.
<juve. evan. 2.770>	Auribus assistunt clausis oculisque grauatis,
<juve. evan. 2.771>	Ne conuersa bono sanetur noxia plebes.
<juve. evan. 2.772>	Quam uestrae nunc sunt aures oculique beati!
<juve. evan. 2.773>	Nam multi ueteres iusti sanctique profetae,
<juve. evan. 2.774>	Quae uobis clarent, orarunt cernere dona.
<juve. evan. 2.775>	Accipite ergo animis, qui sit de semine sensus:
<juve. evan. 2.776>	Quisque meum uerbum summas dimittit in aures,
<juve. evan. 2.777>	Nec sensus recipit stabili praecepta uigore,
<juve. evan. 2.778>	Eripit illius totum de pectore daemon.
<juve. evan. 2.779>	Hic agro est similis duro, qui germina farris
<juve. evan. 2.780>	Exponit rapidis auibus sine fruge rapinam.
<juve. evan. 2.781>	Sunt alii, laeto qui pectore nostra receptant,
<juve. evan. 2.782>	Sed breuis est illis perceptae gratia frugis.
<juve. evan. 2.783>	Nam si dura premat mentem strictura coercens,
<juve. evan. 2.784>	Continuo trepidi produnt sibi credita leto.
<juve. evan. 2.785>	His saxosus ager simili leuitate uirescit.
<juve. evan. 2.786>	At spinosus ager curarum mole grauatis
<juve. evan. 2.787>	Respondet, pressant quos pondera diuitiarum.
<juve. evan. 2.788>	Semina sic nostri sermonis pressa grauantur,
<juve. evan. 2.789>	Nec fructus sequitur spinarum horrore necatus.
<juve. evan. 2.790>	Pinguia sic itidem paribus stant uiribus arua
<juve. evan. 2.791>	Illis, qui clarae capiunt praecepta salutis,
<juve. evan. 2.792>	Quae penetrant animum sensu tractante tenaci
<juve. evan. 2.793>	Centiplicemque ferunt uirtutis robore frugem."
<juve. evan. 2.794>	Haec tum discipulis plebique haec insuper addit:
<juve. evan. 2.>	ALIA PARABOLA DE SEMINANTE...
<juve. evan. 2.795>	"Agricolae simile est regnum sublime Tonantis.
<juve. evan. 2.796>	Ille iacit proprio mandans bona semina ruri,
<juve. evan. 2.797>	Sed post surripiens hominum insidiando sopori
<juve. evan. 2.798>	Trux inimicus adit loliumque inspergit amarum.
<juve. evan. 2.799>	Ecce sed ad fructum culmis cum spiceus horror
<juve. evan. 2.800>	Processit, lolio messis maculata redundat.
<juve. evan. 2.801>	Tum domino famuli mirantes talia fantur:
<juve. evan. 2.802>	Nonne bonum terrae semen per terga dedisti?
<juve. evan. 2.803>	Vnde igitur lolio turpi tua rura grauantur?
<juve. evan. 2.804>	Sed iam, si iubeas, messem purgabimus omnem,
<juve. evan. 2.805>	Triticeusque nitor selecta sorde resistet.
<juve. evan. 2.806>	Tum dominus miti contra sermone profatur:
<juve. evan. 2.807>	Hic dolus est, inimice, tuus, sed farra sinamus
<juve. evan. 2.808>	Crescere cum lolio. Pleno nam tempore messis
<juve. evan. 2.809>	Secretum lolium conexo fasce iubebo
<juve. evan. 2.810>	Ignibus exuri; at nostro de semine messor
<juve. evan. 2.811>	Horrea nostra dehinc purgata fruge replebit.
<juve. evan. 2.812>	Haut aliter simile est, cordis si panditis aures,
<juve. evan. 2.813>	Praeparui grano regnum caeleste sinapis,
<juve. evan. 2.814>	Quod proprio insinuans disponit cultor agello.
<juve. evan. 2.815>	Seminibusque illud minus omnibus esse uirentum
<juve. evan. 2.816>	Creditur; at iusti mox incrementa uiroris
<juve. evan. 2.817>	Sumpserit, erecto transcendit uertice cunctas
<juve. evan. 2.818>	Agrorum fruges, ramis ut plumea turba
<juve. evan. 2.819>	Colludat possitque umbras habitare uirentes.
<juve. evan. 2.820>	Fermento par est munus caeleste salubri,
<juve. evan. 2.821>	Quod magna condit mulier sub mole farinae.
<juve. evan. 2.822>	Illa dehinc modico fermenti mixta calore
<juve. evan. 2.823>	Conducto, unius coalescit corpore massae."
<juve. evan. 2.824>	Talia tum populo perplexis condita uerbis
<juve. evan. 2.825>	Promebat, ueteris quo possent dicta profetae
<juve. evan. 2.826>	Ordine saeclorum iussis concurrere rebus:
<juve. evan. 2.827>	Os aperire meum dignabor, condita mundi
<juve. evan. 2.828>	Conuoluet ructans uarii sermonis imago.
<juve. evan. 2.829>	Inde domum repetit serus turbasque reliquit.
<juve. evan. 3.1>	Fuderat in terras roseum iubar ignicomus sol.
<juve. evan. 3.2>	Discipuli rogitant, lolii quid quaestio uellet
<juve. evan. 3.3>	Et segetis; clarus quibus haec depromit Iesus:
<juve. evan. 3.4>	"Optima qui farris conmendat semina glebis,
<juve. evan. 3.5>	Filius est hominis; mundum sub nomine ruris
<juve. evan. 3.6>	Accipite, atque homines puro pro semine iustos.
<juve. evan. 3.7>	At lolium infelix cooperti daemonis arte
<juve. evan. 3.8>	Sunt homines; inimicus erit, uis horrida, daemon;
<juve. evan. 3.9>	Extremus mundi finis pro tempore messis.
<juve. evan. 3.10>	Messores patrii uenient per rura ministri,
<juve. evan. 3.11>	Quos hominis natus proprii de corpore regni
<juve. evan. 3.12>	Colligere erroris laqueos labemque iubebit
<juve. evan. 3.13>	Collectosque simul rapidis exurere flammis.
<juve. evan. 3.14>	Dentibus his stridor semper fletusque perennis,
<juve. evan. 3.15>	Secretisque piis ueniet lux aurea uitae,
<juve. evan. 3.16>	Sedibus ut caeli uibrantur lumina solis."
<juve. evan. 3.17>	Haec docuit patriamque redit seruator in urbem.
<juve. evan. 3.18>	Illic expediens populis (mirabile dictu)
<juve. evan. 3.19>	Iustitiae leges uitaeque salubria iussa,
<juve. evan. 3.20>	Virtutes patrias simul insinuando docebat.
<juve. evan. 3.21>	Tunc liuore graui plebes conmota suorum
<juve. evan. 3.22>	Praesentisque simul doni miracula uoluens
<juve. evan. 3.23>	Et generis noti reputans ex ordine gentem,
<juve. evan. 3.24>	Haec inter sese mussanti uoce uolutant:
<juve. evan. 3.25>	"Nonne hic est fabri suboles, cui nomen Ioseph?
<juve. evan. 3.26>	Non Maria est genetrix, non fratrum nota propago?
<juve. evan. 3.27>	Vnde igitur legis doctor tantaeque minister
<juve. evan. 3.28>	Virtutis, cedit cui labes uicta malorum?"
<juve. evan. 3.29>	Nazara sic plebes; cui talia reddit Iesus:
<juve. evan. 3.30>	"Temnuntur propriis miracula semper in oris
<juve. evan. 3.31>	Et sine honore manent patria sub sede profetae."
<juve. evan. 3.32>	Talibus indignans pressit sua munera Christus.
<juve. evan. 3.33>	Interea ad regem uolitabat fama superbum,
<juve. evan. 3.34>	Quod mala cuncta illi uirtus diuina domaret.
<juve. evan. 3.35>	Sed putat Herodes, leti quod lege remissus
<juve. evan. 3.36>	Tanta ut Iohannes uirtutis dona teneret.
<juve. evan. 3.37>	Nam quondam cernens liuenti pectore daemon,
<juve. evan. 3.38>	Erroris labem puris quod solueret undis
<juve. evan. 3.39>	Iustus Iohannes, damnis accensa malorum
<juve. evan. 3.40>	Tunc petit Herodem pestis saeuissima regem
<juve. evan. 3.41>	Et facile iniusti penetrans habitacula cordis
<juve. evan. 3.42>	Adcumulare feris subigit scelera impia gestis.
<juve. evan. 3.43>	Arserat inlicito Herodes accensus amore
<juve. evan. 3.44>	In thalamos fratris, casto quod iure uetabat
<juve. evan. 3.45>	Doctus Iohannes. Feritas sed nescia recti
<juve. evan. 3.46>	Subiecit leges pedibus fruiturque nefandis
<juve. evan. 3.47>	Conubiis ipsumque super, qui praua uetabat,
<juve. evan. 3.48>	Carceris inmersum tenebris uinclisque grauauit.
<juve. evan. 3.49>	Sanguine nam iusti primo conpressa timore
<juve. evan. 3.50>	Abstinuit sitiens feritas, quia magna profetam
<juve. evan. 3.51>	Plebis Iohannem ueneratio suscipiebat.
<juve. evan. 3.52>	Natali sed forte die cum laeta tyrannus
<juve. evan. 3.53>	Herodes celsis strueret conuiuia mensis,
<juve. evan. 3.54>	Luxuriae quoniam coniuncta superbia gaudet,
<juve. evan. 3.55>	In medio iuuenum reginae filia uirgo,
<juve. evan. 3.56>	Alternos laterum celerans sinuamine motus,
<juve. evan. 3.57>	Conpositas cantu iungit modulante choreas.
<juve. evan. 3.58>	Ipse sed in primis mirata uirginis arte
<juve. evan. 3.59>	Attonitus stupuit; tunc praemia cuncta patere
<juve. evan. 3.60>	Iuratus spondet, quaecumque puella petisset.
<juve. evan. 3.61>	Illa sed horrendae seruans scelera impia matris
<juve. evan. 3.62>	Vrget Iohannis caput a ceruice reuelli
<juve. evan. 3.63>	Et lance inferri praesentia munera poscens.
<juve. evan. 3.64>	Praesentum Herodes procerum sub pondere tristis,
<juve. evan. 3.65>	Iurandique memor iuris tamen imperat aegre,
<juve. evan. 3.66>	Insontis caput inferri tradique puellae.
<juve. evan. 3.67>	Illa (nefas) matri scelerata ad gaudia portat.
<juve. evan. 3.68>	Corporis at lacerum flentes sine nomine truncum
<juve. evan. 3.69>	Discipuli condunt terrae Christumque sequuntur.
<juve. evan. 3.70>	Ille ubi cognouit iusti miserabile letum,
<juve. evan. 3.71>	Deserit insonti pollutam sanguine terram
<juve. evan. 3.72>	Frondosaque latet secretae uallis in umbra.
<juve. evan. 3.73>	Sed populi inmensae uirtutis dona sequuntur.
<juve. evan. 3.>	DE QVINQVE PANIBVS
<juve. evan. 3.74>	Ille ubi credentum turbas in ualle remota
<juve. evan. 3.75>	Conuenisse uidet, morborum tabe repulsa
<juve. evan. 3.76>	Corpora subiecit miseratus multa medellae.
<juve. evan. 3.77>	Iamque sub extremo labentis lumine solis
<juve. evan. 3.78>	Discipuli Christo suadent dimittere turbas,
<juve. evan. 3.79>	Vt sibi quisque paret quaerens per compita uictum.
<juve. evan. 3.80>	Ille iubet cunctis ibidem conuiuia poni.
<juve. evan. 3.81>	Discipuli ostendunt, nil amplius esse ciborum
<juve. evan. 3.82>	Ni pisces geminos et farris fragmina quinque.
<juve. evan. 3.83>	"Hoc", inquit, "satis est". Tum mox discumbere plebem
<juve. evan. 3.84>	Gramineisque toris iussit conponere membra.
<juve. evan. 3.85>	Suspiciensque dehinc caelum genitore precato
<juve. evan. 3.86>	Ipse duos pisces et quinque ex ordine panes
<juve. evan. 3.87>	Diuidit et dapibus mensas onerauit opimis.
<juve. evan. 3.88>	Iamque expleta iacet (dictu mirabile) plebes,
<juve. evan. 3.89>	Reliquiasque dehinc mensis legere ministri
<juve. evan. 3.90>	Bissenosque sinus cophinorum fragminis inplent.
<juve. evan. 3.91>	Cenantum numerus tum milia quinque uirorum,
<juve. evan. 3.92>	Praeterea populus matrum fuit et puerorum.
<juve. evan. 3.93>	Discipulis tunc inde iubet conscendere nauem
<juve. evan. 3.94>	Et transire fretum, donec dimitteret omnes,
<juve. evan. 3.95>	In sua quemque, uiros. Tum montis celsa petiuit
<juve. evan. 3.96>	Secretusque dehinc genitoris nomen adorat.
<juve. evan. 3.97>	Iamque soporata torpebant omnia nocte,
<juve. evan. 3.98>	Cum puppis medio sulcabat in aequore fluctus
<juve. evan. 3.99>	Iactata aduerso surgentis flamine uenti.
<juve. evan. 3.100>	Ast ubi iam uigilum quarta statione premebat
<juve. evan. 3.101>	Noctis iter rapidos attollens lucifer ortus,
<juve. evan. 3.102>	Fluctibus in liquidis sicco uestigia gressu
<juve. evan. 3.103>	Suspensus carpebat iter (mirabile uisu)!
<juve. evan. 3.104>	Iamque propinquabat puppi, sed nescia nautae
<juve. evan. 3.105>	Attoniti tremulo uibrabant corda pauore
<juve. evan. 3.106>	Clamoremque simul confusa mente dederunt.
<juve. evan. 3.107>	Tum pauidis Christus loquitur: "Timor omnis abesto,
<juve. evan. 3.108>	Credentumque regat uegetans constantia mentem.
<juve. evan. 3.109>	En ego sum, uestrae doctorem noscite lucis."
<juve. evan. 3.110>	Olli confidens respondit talia Petrus:
<juve. evan. 3.111>	"Si tua nos uere dignatur uisere uirtus,
<juve. evan. 3.112>	Me pariter permitte tuo super aequora iussu
<juve. evan. 3.113>	Fluctibus in liquidis inmersos figere gressus."
<juve. evan. 3.114>	Adnuit his Dominus; nauem mox linquere Petrus
<juve. evan. 3.115>	Audet et innixus figit uestigia ponto.
<juve. evan. 3.116>	Verum ubi tantarum mentem miracula rerum
<juve. evan. 3.117>	Terrificant uentique minas crebrescere cernit,
<juve. evan. 3.118>	Paulatim cedunt dubio liquefacta timore
<juve. evan. 3.119>	Quae ualidum fidei gestabant aequora robur.
<juve. evan. 3.120>	Iamque Simon medio submersus corpore clamat:
<juve. evan. 3.121>	"Fluctibus horrendis pereuntem diripe, Christe!"
<juve. evan. 3.122>	Dextera confestim protenditur obuia Petro,
<juve. evan. 3.123>	Et dubitata fides uerbis mulcatur amaris
<juve. evan. 3.124>	Ascensaeque rati contraria flamina cedunt.
<juve. evan. 3.125>	Praesentemque Dei subolem stupuere rogantes
<juve. evan. 3.126>	Cuncti, nauigio socios quos casus habebat.
<juve. evan. 3.127>	Transierat tandem sulcans freta feruida puppis
<juve. evan. 3.128>	Optatumque grauis conprenderat ancora portum.
<juve. evan. 3.129>	Conueniunt populi rapido per litora cursu
<juve. evan. 3.130>	Portantes aegros uestisque attingere fila
<juve. evan. 3.131>	Extrema exoptant (mirumque) hoc munere cuncti
<juve. evan. 3.132>	Credentes referunt plenam per membra salutem.
<juve. evan. 3.133>	Ecce Pharisaei scribaeque hinc inde dolosi
<juve. evan. 3.134>	Captantes Christum promunt fallacia dicta:
<juve. evan. 3.135>	"Cur tua discipulos patitur doctrina labare
<juve. evan. 3.136>	Praeceptis ueterum? manibus nam cura lauandis
<juve. evan. 3.137>	Praeteriit, sumuntque simul cum sordibus escas."
<juve. evan. 3.138>	Ille sub haec fatur: "Magis hoc est quaerere dignum,
<juve. evan. 3.139>	Transgressi praecepta Dei quod proditis omnes.
<juve. evan. 3.140>	Namque Deus mortem defixa lege minatur,
<juve. evan. 3.141>	Si genitor cuiquam uerbo laedatur amaro
<juve. evan. 3.142>	Vel genetrix nati dictis pulsetur acerbis.
<juve. evan. 3.143>	Inrita uos istaec facitis peruersa docendo.
<juve. evan. 3.144>	Quam manifesta uigent de uobis dicta profetae:
<juve. evan. 3.145>	Me populus summis labiis sublimat honore,
<juve. evan. 3.146>	Sed diuersa procul cordis secreta pererrant.
<juve. evan. 3.147>	Accipite ergo omnes auresque aduertite cordis:
<juve. evan. 3.148>	Non inlata homini fuerint quaecumque, pudendis
<juve. evan. 3.149>	Sordibus aspergent uitaeue animoue sedebunt.
<juve. evan. 3.150>	Erumpunt hominum sed quae penetralibus oris,
<juve. evan. 3.151>	Internam misere maculabunt edita mentem."
<juve. evan. 3.152>	Discipuli Christo memorant, quod uerba loquentis
<juve. evan. 3.153>	Occulto traherent scribarum pectora risu
<juve. evan. 3.154>	Ille dehinc: "Genitor plantarum semina noster
<juve. evan. 3.155>	Quae non ipse sui conseuit in aequore ruris,
<juve. evan. 3.156>	Abiciet penitus radicibus eruta longe.
<juve. evan. 3.157>	Caecum forte ducem caecus si nactus oberret,
<juve. evan. 3.158>	Decidet in foueam pariter dimersus uterque."
<juve. evan. 3.>	NON QVOD IN OS INTRAT QVOINQVINAT
<juve. evan. 3.159>	Tunc petit absolui Petrus, quid quaestio uellet,
<juve. evan. 3.160>	Ipse Pharisaeis quam mox scribisque dedisset.
<juve. evan. 3.161>	Tum sator aeternae respondit talia uitae:
<juve. evan. 3.162>	"Vos etiam duro discluditis omnia corde
<juve. evan. 3.163>	Iussa nec admittit mentis dubitatio lucem.
<juve. evan. 3.164>	Nam quaecumque hominum ueniunt extrinsecus ori,
<juve. evan. 3.165>	In uentrem cedunt animoque incognita currunt.
<juve. evan. 3.166>	Quae uero interno concepta e pectore promunt
<juve. evan. 3.167>	Ora hominum, mentem possunt aspergine labis
<juve. evan. 3.168>	Polluere inmundoque hominem maculare piaclo.
<juve. evan. 3.169>	Secreto cordis promuntur noxia uitae
<juve. evan. 3.170>	Consilia et caedes et furta nefanda tororum
<juve. evan. 3.171>	Et fraudes fallaxque hominum pro testibus error
<juve. evan. 3.172>	Et rapidae caelum pulsans uaesania uocis.
<juve. evan. 3.173>	Haec sunt quae maculant hominem, quae sordibus inplent.
<juve. evan. 3.174>	Inlotis autem manibus non polluit umquam
<juve. evan. 3.175>	Corporis arbitrio terrenum sumere uictum."
<juve. evan. 3.>	DE MVLIERE CANANAEAE
<juve. evan. 3.176>	Haec ubi dicta dedit, pulcherrima rura Syrorum
<juve. evan. 3.177>	Sidonemque Tyrumque petit: cum femina fusis
<juve. evan. 3.178>	Crinibus et precibus natam causata iacentem
<juve. evan. 3.179>	Voluitur et tacitum non desinit anxia Christum
<juve. evan. 3.180>	Orare, ut mentem uexatam daemone saeuo
<juve. evan. 3.181>	Redderet et miserae tandem resipire liceret.
<juve. evan. 3.182>	Tunc etiam precibus sectantum discipulorum
<juve. evan. 3.183>	Respondit, proprias genitoris malle bidentes
<juve. evan. 3.184>	Cogere, quas uanus late disperserat error.
<juve. evan. 3.185>	Crebrius instanti tum talia fatur Iesus:
<juve. evan. 3.186>	"Natis quisque suis panem non detrahet umquam
<juve. evan. 3.187>	Et canibus iaciet." Tum talia femina fatur:
<juve. evan. 3.188>	"Micarum saltem canibus sua portio mensae
<juve. evan. 3.189>	Decidit et nihilo dominorum cena grauatur."
<juve. evan. 3.190>	Tum Dominus loquitur: "Veniant tibi digna salutis
<juve. evan. 3.191>	Praemia, quae fidei meruerunt robora tantae."
<juve. evan. 3.192>	Talia saluator uerbis caelestibus edit
<juve. evan. 3.193>	Virginis et mentem discusso daemone uirtus
<juve. evan. 3.194>	Conplexam inpleuit donis fecunda salutis.
<juve. evan. 3.>	ERAT IHESVS SANANS POPVLVM
<juve. evan. 3.195>	Inde Galilaeas repedat seruator in oras
<juve. evan. 3.196>	Praecelsique procul montis consedit in arce.
<juve. evan. 3.197>	Haut mora, conueniunt populi secumque trahebant
<juve. evan. 3.198>	Pars captos oculis et crurum debile uulgus
<juve. evan. 3.199>	Elinguesque alios morbique uocabula mille.
<juve. evan. 3.200>	Omnibus ille tamen languores dempsit amaros,
<juve. evan. 3.201>	Viribus et ualidis uenerando munere donat.
<juve. evan. 3.202>	Tum populi pariter miracula tanta frequentant
<juve. evan. 3.203>	Aeternoque patri laudes gratesque celebrant.
<juve. evan. 3.>	DE SEPTEM PANIBVS
<juve. evan. 3.204>	Discipulos Christus cogens in uertice montis
<juve. evan. 3.205>	Secreto adloquitur: "Plebis miseratio multa est,
<juve. evan. 3.206>	Tertia nam terris remeant iam lumina solis,
<juve. evan. 3.207>	Ex quo nulla sibi sumunt alimenta ciborum;
<juve. evan. 3.208>	Ieiunam nolim tantam dimittere plebem,
<juve. evan. 3.209>	Ne labor adficiat populos per longa uiantes."
<juve. evan. 3.210>	Discipuli Christo ostendunt septem sibi panes
<juve. evan. 3.211>	Esse et pisciculos alimenta ad proxima paucos.
<juve. evan. 3.212>	Tum populum iussit terrae per terga cubare,
<juve. evan. 3.213>	Quodque fuit totum propriis discerpere palmis;
<juve. evan. 3.214>	Et cunctae curat mensatim dedere plebi.
<juve. evan. 3.215>	Discipuli ponunt epulas populusque repletur
<juve. evan. 3.216>	Ad satiem dapibus; relegunt mox fragmina panis
<juve. evan. 3.217>	Et sportas referunt cumulato pondere septem.
<juve. evan. 3.218>	Quattuor ex omni fuerant tum milia plebe
<juve. evan. 3.219>	Nec numero quisquam matres puerosque notauit.
<juve. evan. 3.220>	Inde Magedarum naui transcurrit in oras.
<juve. evan. 3.221>	Ecce Pharisaei Sadducaeique dolosi
<juve. evan. 3.222>	Poscere temptantes instant caelestia signa.
<juve. evan. 3.223>	Sed Christus cernens fallacia pectora fatur:
<juve. evan. 3.224>	"Conuexum quotiens claudit nox humida caelum,
<juve. evan. 3.225>	Si ruber astrifero procedit uesper Olympo,
<juve. evan. 3.226>	Dicitis: Adueniet uentura luce serenum.
<juve. evan. 3.227>	Iamque sub exortu solis ubi tristia rubro
<juve. evan. 3.228>	Nubila miscentur confusa luce colori,
<juve. evan. 3.229>	Dicitis, agricolis nautisque uenire fragosam
<juve. evan. 3.230>	Ventorum rabiem tempestatumque furores.
<juve. evan. 3.231>	Fallaces, nostis faciem discernere caeli,
<juve. evan. 3.232>	Saeclorum uero nescitis tempora signis
<juve. evan. 3.233>	Explorare suis? Sed uobis signa dabuntur,
<juve. evan. 3.234>	Quae maris inmenso quondam uenere profundo,
<juve. evan. 3.235>	Belua cum tenuit uentris sub carcere uatem."
<juve. evan. 3.>	CAVETE FERMENTVM PHARISEORVM
<juve. evan. 3.236>	Haec ait et propere puppis retinacula soluens
<juve. evan. 3.237>	Trans freta contendit rapido conprendere cursu
<juve. evan. 3.238>	Arua Philipporum sociisque haec talia fatur:
<juve. evan. 3.239>	"Sollicite uobis uitentur noxia farra
<juve. evan. 3.240>	Fermentumque ferox uestris auertite mensis.
<juve. evan. 3.241>	Illa Pharisaei Sadducaeique dolosi
<juve. evan. 3.242>	Admiscent escis falluntque in nomine panis.
<juve. evan. 3.243>	Cur uobis tacitas uoluit cunctatio mentes?
<juve. evan. 3.244>	Pro! quam parua fides sensu torpente fatiscit!
<juve. evan. 3.245>	Dicitis auersi, naui quod tollere panes
<juve. evan. 3.246>	Non fuerit uobis uacuum farrisque cauendas
<juve. evan. 3.247>	Insidias iubeam; meminisse et scire putabam,
<juve. evan. 3.248>	Quod panes quinque plebis mihi milia quinque
<juve. evan. 3.249>	Inplerint dapibus cophinisque superflua tantis
<juve. evan. 3.250>	Fragmenta ad cumulum fuerint collecta ciborum,
<juve. evan. 3.251>	Quattuor et rursum cenantum milia panes
<juve. evan. 3.252>	Quod facile inplerint septem sportasque referri
<juve. evan. 3.253>	Vidistis rursus conpletas reliquiarum.
<juve. evan. 3.254>	Sed moneo istorum semper fermenta cauere."
<juve. evan. 3.255>	Discipuli tandem uitalia uerba secuti
<juve. evan. 3.256>	Doctrinam cernunt fermenti nomine dictam.
<juve. evan. 3.257>	Inde ubi peruentum liquidi per terga profundi
<juve. evan. 3.258>	Clara, Philippaeo quae pollent nomine, rura,
<juve. evan. 3.259>	Cogit concilium sectantum discipulorum
<juve. evan. 3.260>	Et quaerit, quem se populorum fama putaret.
<juve. evan. 3.261>	Respondent multas plebis tunc esse loquellas:
<juve. evan. 3.262>	Crebrius audisse et multos firmare, quod esset
<juve. evan. 3.263>	Iustus Iohannes, populos qui flumine lauit.
<juve. evan. 3.264>	Pars memorat uolucris famae sibi cognita uerba
<juve. evan. 3.265>	Heliam uenisse iterum, quem praepete curru
<juve. evan. 3.266>	Turbine caelesti quondam simulata quadrigis
<juve. evan. 3.267>	Astris inseruit rapidae uis feruida flammae.
<juve. evan. 3.268>	Hieremiam dixere alii paruisse profetam.
<juve. evan. 3.269>	Tunc Christus cunctis arridens pectore blando
<juve. evan. 3.270>	Conquirit, quae sit sententia discipulorum.
<juve. evan. 3.271>	Sed stabilis Petrus: "Tu Sancti filius" inquit
<juve. evan. 3.272>	"Christus, magnifico terras qui lumine conples."
<juve. evan. 3.273>	Tum Dominus forti respondit talia Petro:
<juve. evan. 3.274>	"Petre beatus eris, nam talia pandere certe
<juve. evan. 3.275>	Humanus sanguis uel terrae portio corpus
<juve. evan. 3.276>	Haut umquam poterit. Genitoris munera sola
<juve. evan. 3.277>	Possunt tam ualidum fidei concedere robur.
<juve. evan. 3.278>	Tu nomen Petri digna uirtute tueris.
<juve. evan. 3.279>	Hac in mole mihi saxique in robore ponam
<juve. evan. 3.280>	Semper mansuras aeternis moenibus aedes.
<juve. evan. 3.281>	Infernis domus haec non exsuperabile portis
<juve. evan. 3.282>	Claustrum perpetuo munitum robore habebit;
<juve. evan. 3.283>	Caelestisque tibi claues permittere regni
<juve. evan. 3.284>	Est animus; terrisque tuo quae nexa relinques
<juve. evan. 3.285>	Arbitrio, caelo pariter nodata manebunt;
<juve. evan. 3.286>	Soluerit et rursus tua quae sententia terris,
<juve. evan. 3.287>	Haut aliter uenient caeli sub sede soluta.
<juve. evan. 3.288>	Sed uos discipuli Christum me dicere cunctis
<juve. evan. 3.289>	Parcite, quo soli cognoscant talia digni.
<juve. evan. 3.290>	Iam lux adueniet properis mihi cursibus instans,
<juve. evan. 3.291>	Moenibusque in Solymis rabies cum prona furore
<juve. evan. 3.292>	Eximios uatum saturabit sanguine nostro.
<juve. evan. 3.293>	Ast ubi lucifluum reddet sol tertius ortum,
<juve. evan. 3.294>	Consurget radiis pariter redimita salutis
<juve. evan. 3.295>	Vita mihi cunctisque dabit sua munera terris."
<juve. evan. 3.296>	Tum Petrus magno percussus corda dolore:
<juve. evan. 3.297>	"Absint, Christe, tuis" inquit "tam tristia sanctis
<juve. evan. 3.298>	Monstra procul membris; nec fas est credere tantum,
<juve. evan. 3.299>	Nec tibi tam durus poterit contingere casus."
<juve. evan. 3.300>	Christus ad haec: "Procul hinc" inquit "procul effuge, daemon.
<juve. evan. 3.301>	Non diuina tibi mentem prudentia tangit,
<juve. evan. 3.302>	Sed terrena sapis mollique timore tremiscis.
<juve. evan. 3.303>	Sed si quis uestrum uestigia nostra sequetur,
<juve. evan. 3.304>	Abneget ipse sibi corpusque animamque recusans
<juve. evan. 3.305>	Atque crucem propriam comitatibus addere nostris
<juve. evan. 3.306>	Gaudeat, amissam redimet cui gloria uitam;
<juve. evan. 3.307>	Nam seruata perit terris possessio lucis.
<juve. evan. 3.308>	Sed quid proficient saecli mortalia lucra,
<juve. evan. 3.309>	Si damnum subeant lucis uitaeque perennis?
<juve. evan. 3.310>	Vel quae digna queunt animae conmercia poni?
<juve. evan. 3.311>	Filius huc hominis ueniet sub nomine patris,
<juve. evan. 3.312>	Caelestesque illum fremitu comitante ministri
<juve. evan. 3.313>	Stipabunt, reddetque hominum sua debita uitae.
<juve. evan. 3.314>	Vera loquor: certos istic sub limine lucis
<juve. evan. 3.315>	Inueniam, caeli fulgens cum regna capessam."
<juve. evan. 3.316>	Haec ubi dicta dedit, passus bis terna dierum
<juve. evan. 3.317>	Lumina conuerso terras transcurrere caelo,
<juve. evan. 3.318>	Tum secum iubet abruptum conscendere montem
<juve. evan. 3.319>	Petrum Zebedeique duos per deuia natos.
<juve. evan. 3.320>	Inde ubi peruentum secreti montis in arcem,
<juve. evan. 3.321>	Continuo Christus faciem fulgore corusco
<juve. evan. 3.322>	Mutatur, uestemque niuis candore nitescit.
<juve. evan. 3.323>	Respiciunt comites mediumque adsistere sanctis
<juve. evan. 3.324>	Heliae Moysique uident. Tum talia Petrus:
<juve. evan. 3.325>	"Respice, num nobis potius discedere longe,
<juve. evan. 3.326>	An istic tantae spectacula cernere molis
<juve. evan. 3.327>	Conueniat; trino tamen hic tentoria uobis,
<juve. evan. 3.328>	Si iubeas, frondis faciam diuersa paratu,
<juve. evan. 3.329>	Singula sub noctem quae uos aulaea receptent."
<juve. evan. 3.330>	Talia dum loquitur, caelo praefulgida nubes
<juve. evan. 3.331>	Circumiecta oculis uestibat lumine montem,
<juve. evan. 3.332>	Et uox e medio lucis manifesta cucurrit:
<juve. evan. 3.333>	"Vnicus hic meus est natus, mea summa uoluntas;
<juve. evan. 3.334>	Huius iustitiam iusto conprendite corde."
<juve. evan. 3.335>	Discipuli pauido presserunt corpore terram,
<juve. evan. 3.336>	Nec prius e prono uultus sustollere casu
<juve. evan. 3.337>	Audebant, sancto Christi nisi dextera tactu
<juve. evan. 3.338>	Demulcens blandis firmasset pectora uerbis:
<juve. evan. 3.339>	"Surgite et abiectum fortes calcate timorem
<juve. evan. 3.340>	Nec cuiquam praesens pandatur uisio uerbis,
<juve. evan. 3.340a>	Horomatis huiusce expertes facite cunctos
<juve. evan. 3.341>	Ni prius huc hominis suboles speciosa reportet
<juve. evan. 3.342>	In lucem referens mortis de sede tropaea."
<juve. evan. 3.343>	Consurgunt solumque uident et uoce requirunt,
<juve. evan. 3.344>	Cur scriptis ueterum scribarum factio certet,
<juve. evan. 3.345>	Heliam primum caeli de sede reuerti
<juve. evan. 3.346>	In terras Christique dehinc consurgere lucem.
<juve. evan. 3.347>	Christus ad haec: "Veniet certo sub tempore iussus
<juve. evan. 3.348>	Helias reddens mox omnia debita saeclo.
<juve. evan. 3.349>	Sed si quis credit, iam uenerat ante renascens,
<juve. evan. 3.350>	Ignotum ueluti rabies quem caeca furoris
<juve. evan. 3.351>	Demersit leto; mox saeuior altera caedes
<juve. evan. 3.352>	En hominis nato trucibus laniatibus instat."
<juve. evan. 3.353>	Haec ait et populum repetit montemque relinquit.
<juve. evan. 3.354>	Ecce sed inflexis genibus fletuque solutus
<juve. evan. 3.355>	Vir senior precibus Christum ueneratus adorat:
<juve. evan. 3.356>	"Dauidis suboles, hominum lumenque salusque,
<juve. evan. 3.357>	Te precor, horribilem nati de corpore morbum
<juve. evan. 3.358>	Proturbes, reddasque seni solacia uitae.
<juve. evan. 3.359>	Nam cursus lunae natum mihi daemonis arte
<juve. evan. 3.360>	Torquet et in liquidas deiectum proicit undas,
<juve. evan. 3.361>	Aut miserum medio proiectum uoluit in igni.
<juve. evan. 3.362>	Nam tua discipuli sectantes iussa frequenter
<juve. evan. 3.363>	Conisi nulla in solidum mihi dona dederunt."
<juve. evan. 3.364>	Tum Christus magno conmotus corda dolore:
<juve. evan. 3.365>	"O gens nullius fidei, gens effera semper,
<juve. evan. 3.366>	En etiam patiar uobiscum me fore terris?"
<juve. evan. 3.367>	Sic ait et puerum mandat perferre parenti
<juve. evan. 3.368>	Ante suos uultus. Tum uocis pondere multo
<juve. evan. 3.369>	Incubuit mentisque simul conuulsa uenena
<juve. evan. 3.370>	Daemonis horrendi purgato corde fugauit.
<juve. evan. 3.371>	Discipuli rogitant, cur non successerit illis
<juve. evan. 3.372>	Eiusdem pueri totiens temptata medella.
<juve. evan. 3.373>	Respondit Dominus: "Labat quia pectore uestro
<juve. evan. 3.374>	Instabilis fidei nutans per lubrica gressus.
<juve. evan. 3.375>	Nam si certa foret credendi portio uobis,
<juve. evan. 3.376>	Instar quae minimi possit praestare sinapis,
<juve. evan. 3.377>	Istius hinc montis possetis uellere uerbo
<juve. evan. 3.378>	Inque alias sedes cunctam transuoluere molem.
<juve. evan. 3.379>	Nam genus hoc morbi precibus sine fine fidesque
<juve. evan. 3.380>	Multaque robusti ieiunia pectoris arcent."
<juve. evan. 3.381>	Inde Cafarnaum gradiens peruenit ad oras.
<juve. evan. 3.382>	Conuenere Petrum, quibus instat cura tributi,
<juve. evan. 3.383>	Soluere poscentes solitum pro nomine Christi.
<juve. evan. 3.384>	Ille sed ad Petrum conuersus talia fatur:
<juve. evan. 3.385>	"Dic" inquit "reges quorum dependere natos
<juve. evan. 3.386>	Externos propriosne sibi iussere tributa?"
<juve. evan. 3.387>	Respondit Petrus: "Alienos soluere certum est."
<juve. evan. 3.388>	"Cernis" ait Christus "natum non soluere regis;
<juve. evan. 3.389>	Sed ne quem laedam, praeceptum suscipe nostrum:
<juve. evan. 3.390>	En maris undisoni rupes quae prodit in altum
<juve. evan. 3.391>	Scandatur tibi summa, Simon, hamusque profundo
<juve. evan. 3.392>	Stamine saetarum conexus praecipitetur.
<juve. evan. 3.393>	Haeserit et curuo qui primus acumine piscis,
<juve. evan. 3.394>	Huius pandantur scissi penetralia uentris;
<juve. evan. 3.394a>	Inuentumque dragmum illius iliis apertis
<juve. evan. 3.394b>	Prome et te illum prebe poscentibus nummum
<juve. evan. 3.395>	Illic inuentum duplex dissolue tributum."
<juve. evan. 3.396>	Discipuli post inde rogant, quis maximus alto
<juve. evan. 3.397>	In caeli regno meritis pro qualibus esset.
<juve. evan. 3.398>	Tum Christus medio puerum consistere coetu
<juve. evan. 3.399>	Praecipit et placido doctor sermone profatur:
<juve. evan. 3.400>	"Quisque cupit celsam caeli conscendere sedem,
<juve. evan. 3.401>	Istius en pueri similem se moribus aptet.
<juve. evan. 3.402>	Erroris laqueos saeclis increscere certum est,
<juve. evan. 3.403>	Sed tamen infelix, per quem generabitur error.
<juve. evan. 3.404>	Qui uero e paruis istis deceperit ullum,
<juve. evan. 3.405>	Si sapiat, nectat saxo sua colla molari
<juve. evan. 3.406>	Praecipitemque maris sese iaculetur in undas.
<juve. evan. 3.407>	Nec quisquam fastu paruos contempserit istos.
<juve. evan. 3.408>	Horum custodes caelesti in sede tuentur
<juve. evan. 3.409>	Altithroni uultum genitoris sidera supra.
<juve. evan. 3.410>	Sed si quis pastor, cui pascua credita tondent
<juve. evan. 3.411>	Centum balantes, unam cum forte seorsum
<juve. evan. 3.412>	Nescius error habet, quaesitor deserit omnes
<juve. evan. 3.413>	Vnius et totis lustrat uestigia siluis,
<juve. evan. 3.414>	Illam si magno possit reperire labore;
<juve. evan. 3.415>	Laetitia inuentae maior tum nascitur agnae,
<juve. evan. 3.416>	Quam pro cunctarum numero, quod nulla resedit.
<juve. evan. 3.417>	Ex istis paruis genitor sic perdere quemquam
<juve. evan. 3.418>	Non patitur gaudetque suis increscere regnis."
<juve. evan. 3.419>	"Si fratrem proprium delicto conmaculatum
<juve. evan. 3.420>	Cernis, secretum mox dictis corripe solus.
<juve. evan. 3.421>	Si tua uerborum patiens moderamina laudat,
<juve. evan. 3.422>	Labentis mentem frater lucrabere fratris.
<juve. evan. 3.423>	Sin tua solius contemnit uerba relinquens,
<juve. evan. 3.424>	Tunc alios pariter monitor pia iussa frequentet.
<juve. evan. 3.425>	Sed si discutiet doctorum frena duorum,
<juve. evan. 3.426>	Tunc ad concilium referantur crimina plenum,
<juve. evan. 3.427>	Vt populi saltem sanetur pondere uictus.
<juve. evan. 3.428>	Sin et multorum contempserit efferus ora,
<juve. evan. 3.429>	Sit tibi diuersae multatus nomine gentis.
<juve. evan. 3.430>	Namque in concilium semper praesentia nostra
<juve. evan. 3.431>	Adueniet mediumque duum me stare necesse est,
<juve. evan. 3.432>	Siue trium fuerit coetus sub nomine nostro."
<juve. evan. 3.433>	Tum Petrus quaerit, quot fratri errata remittat,
<juve. evan. 3.434>	Vel septem lapsus hominum si forte liceret.
<juve. evan. 3.435>	Christus prosequitur: "Non septem crimina tantum,
<juve. evan. 3.436>	Sed decuplata super donentur uulnera fratri."
<juve. evan. 3.437>	"Nam caeli regnum domini praediuitis aulae
<juve. evan. 3.438>	Consimile est, nummi rationem qui sibi poni
<juve. evan. 3.439>	Iusserit et seruum debentem multa talenta
<juve. evan. 3.440>	Praecipit abreptum cum coniuge progenieque
<juve. evan. 3.441>	Atque opibus cunctis uenali nomine sisti.
<juve. evan. 3.442>	Tum seruus dominum prostrato corpore adorat
<juve. evan. 3.443>	Et spondet, spatii sibi si foret ulla facultas,
<juve. evan. 3.444>	Omnem nummorum domino dissoluere summam.
<juve. evan. 3.445>	Conmouit dominum famuli miseratio flentis
<juve. evan. 3.446>	Cunctaque trans meritum concessit debita seruo.
<juve. evan. 3.447>	Ille sed egrediens conseruum limine in ipso
<juve. evan. 3.448>	Nactus constringit; tum debita fortior urget
<juve. evan. 3.449>	Persolui precibusque locum truculentus abegit,
<juve. evan. 3.450>	Carceris et mersum tenebris poenisque premebat.
<juve. evan. 3.451>	Quae postquam dominus famulorum noscere uerbis
<juve. evan. 3.452>	Incipit, adducto ingessit iustissima seruo
<juve. evan. 3.453>	Dicta dolens iramque mouet iussisque seueris
<juve. evan. 3.454>	In tormenta ferum detrusit cuncta reuoluens
<juve. evan. 3.455>	Debita, dum dignis lueret per uincula poenis.
<juve. evan. 3.456>	Sic uobis faciet genitor, qui culmina caeli
<juve. evan. 3.457>	Possidet, inmites saeuo si pectore fratrum
<juve. evan. 3.458>	Peccata orantum dure punire uoletis."
<juve. evan. 3.459>	Talia dicta dedit; Galilaeaeque arua reliquit
<juve. evan. 3.460>	Iudaeamque petit qua pinguia rura silenter
<juve. evan. 3.461>	Agmine Iordanes uiridis perrumpit amoeno.
<juve. evan. 3.462>	Nec minus in stratis aegros donare salute,
<juve. evan. 3.463>	Sublimisque patris concedere munera praestat.
<juve. evan. 3.464>	Ecce Pharisaei temptantes quaerere pergunt,
<juve. evan. 3.465>	Coniugis an liceat reiectum scindere uinclum,
<juve. evan. 3.466>	Quicquid erit, laesi tangit quod corda mariti.
<juve. evan. 3.467>	Haec ubi percepit, depromit talia Christus:
<juve. evan. 3.468>	"Principio Deus in terris par dispare sexu
<juve. evan. 3.469>	Constituit iussitque uno de corpore necti
<juve. evan. 3.470>	Amborumque animas iunctis inolescere membris.
<juve. evan. 3.471>	Quod Deus ergo iubet proprio concrescere uerbo,
<juve. evan. 3.472>	Inlicitum est hominum foedo secernere luxu.
<juve. evan. 3.473>	Moyses praecepit, quod pectora dura uideret,
<juve. evan. 3.474>	Scribere discidium, quo saxea corda reuinci
<juve. evan. 3.475>	Per proprios apices possent sub iudice flamma.
<juve. evan. 3.476>	Nam temere exsoluet casti qui iura cubilis
<juve. evan. 3.477>	Alteraque illius thalamis sociabitur uxor,
<juve. evan. 3.478>	Crimen adulterii populo sub teste subibit."
<juve. evan. 3.479>	Discipuli referunt: "Vrget lex ista uirorum
<juve. evan. 3.480>	Seruitiique premit non aequo pondere partem,
<juve. evan. 3.481>	Vt melius fuerit thalamis caruisse perosis."
<juve. evan. 3.482>	Respondit Dominus: "Non omnes pondere tanto
<juve. evan. 3.483>	Subicient umeros, lectae sunt talia dona
<juve. evan. 3.484>	Virtutis. Trino truncantur corpora more,
<juve. evan. 3.485>	Quae nulla gaudent genitali lege tororum.
<juve. evan. 3.486>	Namque alios tales progigni in luminis oras
<juve. evan. 3.487>	Conperimus; plerosque hominum uis ferrea sexu
<juve. evan. 3.488>	Exuit; atque alios ipsos sibi demere constat
<juve. evan. 3.489>	Pro caeli regnis pronum de pectore amorem.
<juve. evan. 3.490>	Quisque capax fuerit, celsa uirtute capessat,
<juve. evan. 3.491>	Quod paucis lectisque Deus uult pandere munus."
<juve. evan. 3.492>	Haec ait et pueros, quos gaudens cura parentum
<juve. evan. 3.493>	Cum precibus laetis certatim hinc inde ferebat,
<juve. evan. 3.494>	Suscipit et plebem sectantum, quod prohiberet,
<juve. evan. 3.495>	Increpat ac tales adfirmat regna mereri
<juve. evan. 3.496>	Aulae caelestis. Sanctas his ordine palmas
<juve. evan. 3.497>	Inponit redditque ulnis portare parentum.
<juve. evan. 3.498>	Ecce sed e populo iuuenis, cui rura domusque
<juve. evan. 3.499>	Et gaza exstabat, rerum possessio fulgens,
<juve. evan. 3.500>	Accedit Christumque palam submissus adorat:
<juve. evan. 3.501>	"O bone praeceptor, dic nunc, quae facta sequamur,
<juve. evan. 3.502>	Vt mihi perpetuam liceat conprendere uitam?"
<juve. evan. 3.503>	His auctor uitae tum talia reddit Iesus:
<juve. evan. 3.504>	"Nunc demum quaeris, ueteri quae lege tenentur?
<juve. evan. 3.505>	Non hominis perimes uitam, non furta tororum
<juve. evan. 3.506>	Inuades, quaestumue alienis noxia rebus
<juve. evan. 3.507>	Mens aut dextra leget, non testis falsa loqueris.
<juve. evan. 3.508>	Sit genitor genetrixque tuo sublimis honore,
<juve. evan. 3.509>	Proximus et frater pro te tibi cedat amore."
<juve. evan. 3.510>	Ille dehinc: "Istaec semper mihi perpete cura
<juve. evan. 3.511>	Obseruata reor, sed ne quid forte relictum
<juve. evan. 3.512>	Desit, praesenti liceat me uoce moneri."
<juve. evan. 3.513>	Tum Christus fatur: "Nunc si perfecta requiris
<juve. evan. 3.514>	Prendere praecelsis meritis fastigia uitae,
<juve. evan. 3.515>	Omnia, quae proprio retines solus dominatu,
<juve. evan. 3.516>	Distrahe et ad miseros confer securus egentes.
<juve. evan. 3.517>	Tum thesaurus erit caeli tibi conditus arce
<juve. evan. 3.518>	Virtutisque tenax uestigia nostra sequeris."
<juve. evan. 3.519>	Haec adolescentis ueniunt ubi dicta per aures,
<juve. evan. 3.520>	Deiecit uultum tristisque in tecta refugit.
<juve. evan. 3.521>	Tum sic discipulis uitae spes unica fatur:
<juve. evan. 3.522>	"Difficile est terris adfixos diuite gaza
<juve. evan. 3.523>	Auelli caelique leues in regna uenire.
<juve. evan. 3.524>	Nam citius tenuis per acus transire foramen
<juve. evan. 3.525>	Deformis poterunt inmania membra cameli,
<juve. evan. 3.526>	Quam queat ut diues caelestia regna uidere."
<juve. evan. 3.527>	Talibus attoniti comites stupidique silebant,
<juve. evan. 3.528>	Voluentes quae tanta foret sub pectore uirtus
<juve. evan. 3.529>	Humano, talem possit quae prendere uitam.
<juve. evan. 3.530>	Respicit aeternae iustorum gloria uitae
<juve. evan. 3.531>	Atque ait: "Haec homini forsan uideantur acerba,
<juve. evan. 3.532>	Sed Deus electis facilem praepandit in aethra
<juve. evan. 3.533>	Possibilemque uiam, uirtus quam celsa capessat."
<juve. evan. 3.534>	Tum Petrus fidei munitus moenibus infit:
<juve. evan. 3.535>	"Omnia nostrorum proiecta reliquimus olim,
<juve. evan. 3.536>	Et tua iussa sequi nobis spes unica restat.
<juve. evan. 3.537>	Quid nostris animis superest? Dic, Christe, precamur."
<juve. evan. 3.538>	Talibus ad Petrum uerbis respondit Iesus:
<juve. evan. 3.539>	"Vos quicumque meum mentis penetralibus altis
<juve. evan. 3.540>	Credentes seruatis iter, cum sederit alte
<juve. evan. 3.541>	Progenies hominis, celso quem cinget honore
<juve. evan. 3.542>	Maiestas, bis sex illic pulcherrima uirtus
<juve. evan. 3.543>	Constituet uobis sublimi in uertice sedes,
<juve. evan. 3.543a>	Bis saeneque tribus uestros sub iure iacebunt
<juve. evan. 3.544>	Iudiciumque hominum pariter tractare licebit.
<juve. evan. 3.545>	Hic quicumque sui linquet generisque domusque
<juve. evan. 3.546>	Gazas adfectusque omnes pro nomine nostro,
<juve. evan. 3.547>	Centiplicata dehinc capiet uitamque perennem.
<juve. evan. 3.548>	Primorum meritum postremi transgredientur,
<juve. evan. 3.549>	Vltima praeteriti capient uix praemia primi."
<juve. evan. 3.550>	"Sedulus ut ruris dominus, cui dulcia fundum
<juve. evan. 3.551>	Pinguibus in campis late uineta coronant;
<juve. evan. 3.552>	Hic ubi progressus primo cum lumine solis,
<juve. evan. 3.553>	Conduxit iuuenum fortissima robora pactus
<juve. evan. 3.554>	Vnius in lucis certa mercede laborem,
<juve. evan. 3.555>	Et sua tum iussit cultu uineta polire.
<juve. evan. 3.556>	Ipse sed egrediens, ubi tertia uenerat hora,
<juve. evan. 3.557>	Inuenit ecce alios operique adcrescere iussit,
<juve. evan. 3.558>	Pro meritis operis promittens praemia digna;
<juve. evan. 3.559>	Illi non aliter laeti praecepta sequuntur.
<juve. evan. 3.560>	Ast ubi sexta dehinc lucis transfluxerat hora,
<juve. evan. 3.561>	Haut secus hinc alios iuuenes conducere pergit.
<juve. evan. 3.562>	Horaque nona dehinc ubi solis cursibus acta est,
<juve. evan. 3.563>	Tunc alios pariter conductos iussit adire.
<juve. evan. 3.564>	Vltima labentis restabat portio lucis:
<juve. evan. 3.565>	Egressus cernit iuuenes causasque requirit,
<juve. evan. 3.566>	Cur pigris manibus torperent otia lenta.
<juve. evan. 3.567>	Aiunt conductoris quod praecepta fuissent
<juve. evan. 3.568>	Nulla sibi. Dominus mox hos insistere ruri
<juve. evan. 3.569>	Tunc etiam iussit. Sed uespere protinus orto
<juve. evan. 3.570>	Praecipit, ut cuncti caperent mercedis honorem
<juve. evan. 3.571>	Aequalique omnes portarent praemia nummo.
<juve. evan. 3.572>	Tunc manus illa uirum, prima quae luce laborem
<juve. evan. 3.573>	Sustulerat factisque diem tolerauerat aequum,
<juve. evan. 3.574>	Indignans secum tali cum murmure fatur:
<juve. evan. 3.575>	"Iniustum est, istis similem nos quaerere nummum,
<juve. evan. 3.576>	Vltima quos operis sero coniunxerat hora."
<juve. evan. 3.577>	Tum dominus ruris sedato pectore fatur:
<juve. evan. 3.578>	"Inlibata tibi mercedis portio saluae
<juve. evan. 3.579>	Redditur et pacti seruantur iura fidelis.
<juve. evan. 3.580>	Istis de nostro liceat concedere tantum,
<juve. evan. 3.581>	Extima quos operis glomerauit portio ruri.
<juve. evan. 3.582>	Nam multos homines dignatio sancta uocauit,
<juve. evan. 3.583>	E quis perminimam dignum est secernere partem.""
<juve. evan. 3.584>	Haec ait et Solymos repetit comitesque seorsum
<juve. evan. 3.585>	Adloquitur solisque iteris regionibus infit:
<juve. evan. 3.586>	"Ingredimur gnari truculentaque moenia adimus.
<juve. evan. 3.587>	Filius hic hominis prodetur ad ultima mortis,
<juve. evan. 3.588>	Scribarum procerumque ferens ludibria membris,
<juve. evan. 3.589>	Adfixusque cruci post tertia lumina surget."
<juve. evan. 3.590>	Hic tum Zebedei coniux submissa rogabat,
<juve. evan. 3.591>	Vt Christo medio caeli sublimis in arce
<juve. evan. 3.592>	Felices nati dextra laeuaque sederent.
<juve. evan. 3.593>	Tum quaerit Christus, calicem si sumere possent,
<juve. evan. 3.594>	Quem sibi praeceptis instaret sumere patris.
<juve. evan. 3.595>	Respondent se posse simul. Tum talia Christus:
<juve. evan. 3.596>	"Vos nostrum calicem fas est potare, sed altis
<juve. evan. 3.597>	Sedibus aequali mecum considere honore
<juve. evan. 3.598>	Non hoc nostra dabit cuiquam pro munere uirtus.
<juve. evan. 3.599>	Haec certis genitor sublimia dona reseruat."
<juve. evan. 3.600>	Exin discipulos dictis pro talibus omnes
<juve. evan. 3.601>	Conmotos tali sermonis mulcet honore:
<juve. evan. 3.602>	"Gentibus infidis celsa dicione potestas
<juve. evan. 3.603>	Inponit quoscumque super dominantur eorum
<juve. evan. 3.604>	Exercentque trucem subiectis urbibus iram.
<juve. evan. 3.605>	Vos inter longe tranquillior aequora uitae
<juve. evan. 3.606>	Concordi sternit mitis moderatio pace
<juve. evan. 3.607>	Magnus et obsequiis crescit super alta minister.
<juve. evan. 3.608>	Nec primus quisquam, nisi cunctis seruiat, unus
<juve. evan. 3.609>	Esse potest. Hominis natus sic uestra minister
<juve. evan. 3.610>	Obsequio solus proprio pia munera gestat,
<juve. evan. 3.610a>	Pro multisque animam pretioso sanguine ponit
<juve. evan. 3.611>	Et multos redimens pretioso sanguine seruat.
<juve. evan. 3.612>	At uos ex minimis opibus transcendere uultis
<juve. evan. 3.613>	Et sic e summis lapsi conprenditis imos."
<juve. evan. 3.614>	"Si uos quisque uocat cenae conuiuia ponens,
<juve. evan. 3.615>	Cornibus in summis deuitet ponere membra
<juve. evan. 3.616>	Quisque sapit. Veniet forsan si nobilis alter,
<juve. evan. 3.617>	Turpiter eximio cogetur cedere cornu,
<juve. evan. 3.618>	Quem tumor inflati cordis per summa locarat.
<juve. evan. 3.619>	Sin contentus erit mediocria prendere cenae,
<juve. evan. 3.620>	Inferiorque dehinc si mox conuiua subibit,
<juve. evan. 3.621>	Ad potiora pudens transibit strata tororum."
<juve. evan. 3.622>	Proxima tum Solymis conscendit culmina montis,
<juve. evan. 3.623>	Ordinibus lucent quae glaucicomantis oliuae.
<juve. evan. 3.624>	Hinc lectis iussit sectantum discipulorum,
<juve. evan. 3.625>	Obuia castelli monstrans habitacula, Christus
<juve. evan. 3.626>	Inde asinam pariter fetu comitante repertam
<juve. evan. 3.627>	Ducere; uel si quis causam disquirere uellet,
<juve. evan. 3.628>	Cur sua tam subito quoquam iumenta trahantur,
<juve. evan. 3.629>	Dicere tunc, operam dominum sibi sumere uelle.
<juve. evan. 3.630>	Discipuli celeri conplent praecepta paratu.
<juve. evan. 3.631>	Adducunt mollique super uelamine uestis
<juve. evan. 3.632>	Insternunt pullum placidum praebentque sedendum.
<juve. evan. 3.633>	Hinc ueteris quondam fluxit uox nuntia uatis:
<juve. evan. 3.634>	"Ecce uenit placidus tibi rex, quem terga sedentem
<juve. evan. 3.635>	Praemitis gestant asinae pullique sequentis."
<juve. evan. 3.636>	Tunc populi stratas praetexunt uestibus omnes,
<juve. evan. 3.637>	Quaque iter est Christo, subnexa fronde coronant.
<juve. evan. 3.638>	Proxima tunc alii spoliant palmeta uirore
<juve. evan. 3.639>	Conclamantque omnes: "Dauidis origine creto
<juve. evan. 3.640>	Osanna excelsis sit gloria laeta tropaeis!"
<juve. evan. 3.641>	Sic adeo ingreditur Solymorum moenia Christus.
<juve. evan. 3.642>	Ingresso occurrit primo sub limine templi
<juve. evan. 3.643>	Cruribus atque oculis certatim debile uulgus.
<juve. evan. 3.644>	Quos ubi tam subito gressu uisuque uigentes
<juve. evan. 3.645>	Cuncta sacerdotum cognouit factio mirans
<juve. evan. 3.646>	Et pueros templi conplentes tecta clamore:
<juve. evan. 3.647>	Osanna egregia Dauidis stirpe creato,
<juve. evan. 3.648>	Ipsum percontant cuncti, quae causa clamoris
<juve. evan. 3.649>	Inpubem tantum tollat per gaudia plebem.
<juve. evan. 3.650>	Christus ad haec: "Legis sanctae uos scripta tenere
<juve. evan. 3.651>	Creditur, infantum quae dicit ab ore uenire
<juve. evan. 3.652>	Lactantum et linguis iusti consurgere laudem."
<juve. evan. 3.653>	Haec ait ingratam linquens cum ciuibus urbem
<juve. evan. 3.654>	Bethaniamque petit, rediensque in margine cernit
<juve. evan. 3.655>	Stratae tendentem diffusa umbracula ficum.
<juve. evan. 3.656>	Illic forte cibi pertemptans corda uoluntas
<juve. evan. 3.657>	Arboris adtrectat ramos, sed nulla facultas
<juve. evan. 3.658>	Pomorum sterili frondis concreuerat umbrae.
<juve. evan. 3.659>	Olli Christus ait: "Non sit tibi fructibus umquam
<juve. evan. 3.660>	Copia promendis." Tum protinus aruit arbor.
<juve. evan. 3.661>	Discipuli celerem mirantur in arbore mortem.
<juve. evan. 3.662>	Sed Christus stupidis adsistens talia fatur:
<juve. evan. 3.663>	"Nunc ligni istius nostro stupuistis honore,
<juve. evan. 3.664>	Desisse ad uires terrenos ducere sucos.
<juve. evan. 3.665>	Sed ueris uerbis iterumque iterumque monebo:
<juve. evan. 3.666>	Namque fides si certa animi consistet in arce
<juve. evan. 3.667>	Nec dubiis nutans uitiis tremebunda iacebit,
<juve. evan. 3.668>	Arboris istius uobis substantia cedet.
<juve. evan. 3.669>	Nec tantum istius, sed montis celsa reuelli
<juve. evan. 3.670>	Credentum uerbo poterunt undisque profundi
<juve. evan. 3.671>	Cum siluis pariter saxisque ferisque recondi.
<juve. evan. 3.672>	Et quaecumque fides robusto pectore poscet,
<juve. evan. 3.673>	Credentum semper digna uirtute tenebit."
<juve. evan. 3.674>	Haec ubi dicta dedit, templi se moenibus infert.
<juve. evan. 3.675>	Confestim proceres populi miracula rerum
<juve. evan. 3.676>	Collecti inquirunt, uirtus quae tanta dedisset.
<juve. evan. 3.677>	Ollis Christus ait: "Quaerentibus omnia uobis
<juve. evan. 3.678>	Dicere iam facile est, si nobis uestra uicissim
<juve. evan. 3.679>	Percontata prius paucis sententia soluat.
<juve. evan. 3.680>	Nuper Iohannes, puro qui gurgite lauit
<juve. evan. 3.681>	Sordentis populi maculas, diuina potestas
<juve. evan. 3.682>	An hominis potius uobis fallacia uisa est?"
<juve. evan. 3.683>	Haec ait ancipiti uerborum pondere claudens
<juve. evan. 3.684>	Captantum procerum mentem; nam magna profetam
<juve. evan. 3.685>	Plebis Iohannem ueneratio suscipiebat,
<juve. evan. 3.686>	Nec poterant eius fallacem dicere uitam.
<juve. evan. 3.686a>	Humanoque ortu trepidant baptisma fateri
<juve. evan. 3.686b>	Aetherio quodsi loquerentur fonte uenire
<juve. evan. 3.686c>	Cur non caperent traherent confessio culpam
<juve. evan. 3.686d>	Se nescire...
<juve. evan. 3.687>	Rursum sublimem dixissent esse profetam,
<juve. evan. 3.688>	Occidisse illum traheret confessio culpam.
<juve. evan. 3.689>	Se nescire tamen respondit factio fallax.
<juve. evan. 3.690>	Tum Christus: "Non est iniustum claudere uocem,
<juve. evan. 3.691>	Cum mihi claudantur procerum responsa superba."
<juve. evan. 3.692>	"Nam geminae prolis genitor maioris in aures
<juve. evan. 3.693>	Talia dicta dedit: "Vitis mihi portio maior
<juve. evan. 3.694>	Semiputata iacet. Sed perge et robore forti
<juve. evan. 3.695>	Nunc scrobibus nunc falce premens uineta retunde."
<juve. evan. 3.696>	Tum iuuenis sese tam sordida dicta laboris
<juve. evan. 3.697>	Nolle pati memorat. Post omnia iussa parentis
<juve. evan. 3.698>	Exsequitur damnansque sibi responsa coercet.
<juve. evan. 3.699>	Post alium natum simili sermone iubebat
<juve. evan. 3.700>	Ad uineta sui dependere iussa laboris.
<juve. evan. 3.701>	Adnuit his iuuenis nec dictis facta repensat.
<juve. evan. 3.702>	Dicite, quis potius genitoris iussa sequatur?"
<juve. evan. 3.703>	Olli conlaudant responsum posterioris.
<juve. evan. 3.704>	Prosequitur Christus: "Nunc uera aduertite dicta.
<juve. evan. 3.705>	Iam magis hinc caeli sedem conprendere possunt
<juve. evan. 3.706>	Corporis e uitiis quaerentes sordida lucra,
<juve. evan. 3.707>	Quam uestrum quisquam. Vobis nam uenerat ante
<juve. evan. 3.708>	Iustus Iohannes, sed non est credere uestrum.
<juve. evan. 3.709>	Namque fidem potius meretricum pectora certam
<juve. evan. 3.710>	Hauserunt sordesque animi posuere pudendas.
<juve. evan. 3.711>	At uos tantorum scelerum nil paenitet umquam."
<juve. evan. 3.712>	"Sic quidam diues, cui iugera multa nitentis
<juve. evan. 3.713>	Vineti saepes circum densata coercet,
<juve. evan. 3.714>	In medio turrem prelumque et dolia fecit
<juve. evan. 3.715>	Cultoresque dedit fructusque locauit habendos,
<juve. evan. 3.716>	Inpositam statuens mercedis soluere legem.
<juve. evan. 3.717>	Tum longinqua petit, sed fructus tempore certo
<juve. evan. 3.718>	Actores famulos mittit, quis portio salua
<juve. evan. 3.719>	Cultorum certa ruris mercede daretur.
<juve. evan. 3.720>	Ecce colonorum rabies hos uerbere saeuo,
<juve. evan. 3.721>	Ast alios lapidum proterrent undique telis;
<juve. evan. 3.722>	Denique letali prosternunt uulnere multos.
<juve. evan. 3.723>	Tum dominus ruris plures incedere seruos
<juve. evan. 3.724>	Praecipit et rursum mercedis pacta reposcit;
<juve. evan. 3.725>	Maior at in plures audax iniuria surgit.
<juve. evan. 3.726>	Vltima iam domino natum dimittere mens est,
<juve. evan. 3.727>	Quod subolem partemque sui uis digna pudoris
<juve. evan. 3.728>	Cultorum cordi uenerandam posceret esse.
<juve. evan. 3.729>	Sed contra illorum iam mens maculata cruore
<juve. evan. 3.730>	Progenie extincta domini sibi post dominatum
<juve. evan. 3.731>	Cedere credentum, crudeli uulnere fixum
<juve. evan. 3.732>	Obtruncant iaciuntque foras trans saepta cadauer.
<juve. evan. 3.733>	Post haec iam dominus ueniet poenasque reposcet
<juve. evan. 3.734>	Tantorum scelerum. Sed uobis tradita quondam
<juve. evan. 3.735>	Fulgentis regni sedes translata feretur
<juve. evan. 3.736>	Ad placidam gentem, possit quae reddere fructus."
<juve. evan. 3.737>	"Vt rex, qui nato thalamorum uincula nectens
<juve. evan. 3.738>	Praecipit, ut proceres conuiuia laeta frequentent,
<juve. evan. 3.739>	Accitos famulis uoti regalis honorem
<juve. evan. 3.740>	Concelebrare simul; cuncti sed adire recusant
<juve. evan. 3.741>	Regales thalamos, regalis pocula mensae.
<juve. evan. 3.742>	Post alios mittit, sese largissima cuncta
<juve. evan. 3.743>	Magnificasque dapes, conuiuia laeta parasse.
<juve. evan. 3.744>	Illi neglectis opibus diuersa petebant.
<juve. evan. 3.745>	Hic aedes proprias, hic ruris tecta propinqui,
<juve. evan. 3.746>	Ast alius merces potius ac lucra reuisit.
<juve. evan. 3.747>	Multi praeterea missos, qui ad laeta uocarent,
<juve. evan. 3.748>	Insontes famulos rapiunt et corpora ferro
<juve. evan. 3.749>	In mortem cruciant. Tum rex ubi conperit acta,
<juve. evan. 3.750>	Milibus armatis ciues cum moenibus ipsis
<juve. evan. 3.751>	Subruit, effusi famulorum sanguinis ultor.
<juve. evan. 3.752>	Tunc seruis fatur: "Nunc festa iugalia cenae,
<juve. evan. 3.753>	Praelargis opibus quaecumque instruximus illi,
<juve. evan. 3.754>	Contempsere meis proceres contingere mensis.
<juve. evan. 3.755>	Ite igitur propere per publica saepta uiarum,
<juve. evan. 3.756>	Et quoscumque illic casus glomerauerit, omnes
<juve. evan. 3.757>	Huc laetis nati thalamis adhibete uocantes."
<juve. evan. 3.758>	Progressi famuli per compita cuncta uiarum
<juve. evan. 3.759>	Inuentos duxere simul. Iam denique cunctae
<juve. evan. 3.760>	Conplentur mensae mixtae sine nomine plebis.
<juve. evan. 3.761>	Hic iusti iniustique simul cubuere uocati.
<juve. evan. 3.762>	At rex ingressus conuiuia laeta reuisit.
<juve. evan. 3.763>	Hic uidet indutum pollutae uestis amictu,
<juve. evan. 3.764>	Laetitiis thalami fuerat cui dissona lingua.
<juve. evan. 3.765>	Isque ubi regalis sermonis pondere causas
<juve. evan. 3.766>	Reddere pro uestis maculis et labe iubetur,
<juve. evan. 3.767>	Oppresso tacuit non puri pectoris ore.
<juve. evan. 3.768>	Et tum conuersus famulis rex praecipit illum
<juve. evan. 3.769>	Conexis manibus pedibusque et corpore toto
<juve. evan. 3.770>	In tenebras raptum mox praecipitare profundas.
<juve. evan. 3.771>	Illic stridor erit uasti sine fine doloris,
<juve. evan. 3.772>	Et semper fletus. Multis nam saepe uocatis
<juve. evan. 3.773>	Paucorum felix hominum selectio fiet."
<juve. evan. 4.1>	Talia dicentem confestim factio frendens
<juve. evan. 4.2>	Temptare adgreditur uerbis cum fraude malignis:
<juve. evan. 4.3>	"Certum est, ueridicum te nunc uenisse magistrum,
<juve. evan. 4.4>	Nec quemquam metuens Domini uestigia seruas.
<juve. evan. 4.5>	Dic ergo, an liceat nostrae dissoluere genti
<juve. evan. 4.6>	Caesaris urgentis semper sub lege tributum?"
<juve. evan. 4.7>	Ille sed inspiciens saeui penetralia cordis:
<juve. evan. 4.8>	"Cur temptatis, ait, nunc me concludere uerbis,
<juve. evan. 4.9>	Fallaces? Mentis prodit fallacia fructum.
<juve. evan. 4.10>	Inspicite in nummum sculptique nomismatis aera,
<juve. evan. 4.11>	Caesaris expressum facile est ubi cernere uultum.
<juve. evan. 4.12>	Soluite nunc illi propria sub lege tributum,
<juve. evan. 4.13>	Atque Deo proprium legis seruemus honorem."
<juve. evan. 4.14>	Post Sadducaei hinc inde latratibus urgent:
<juve. evan. 4.15>	"Moysea, qui legum posuit praecepta, iubere,
<juve. evan. 4.16>	Si quis conubium properata morte relinquet,
<juve. evan. 4.17>	Pignoribus mediis nondum de germine cretis,
<juve. evan. 4.18>	Huius germano rursus sociabile uinclum
<juve. evan. 4.19>	Deberi, generis pereat ne portio lapsi.
<juve. evan. 4.20>	Finibus in nostris septem germana fuerunt
<juve. evan. 4.21>	Corpora; sed maior primus mox uincula nuptae
<juve. evan. 4.22>	Sumpsit, praeceleri cecidit sub acumine mortis
<juve. evan. 4.23>	Post alius frater thalamis sine fructibus isdem
<juve. evan. 4.24>	Concidit et cuncti iacuere ex ordine fratres
<juve. evan. 4.25>	Vnius et cunctos fletus gemuere maritae;
<juve. evan. 4.26>	Post ipsam rapuit gelidae inclementia mortis.
<juve. evan. 4.27>	Si uenient igitur cuncti sub limina uitae,
<juve. evan. 4.28>	Cuius conubiis mulier reddenda resurget?"
<juve. evan. 4.29>	Ollis Christus ait: "Errori obnoxia prauo
<juve. evan. 4.30>	Legibus et iussis Domini mens dura resistit.
<juve. evan. 4.30a>	Legibus et uirtute dei mens decolor exit.
<juve. evan. 4.31>	Namque secunda dehinc laetae reparatio uitae
<juve. evan. 4.32>	Non thalamos nouit, non terrae gaudia uana,
<juve. evan. 4.33>	Sed similes leuibus genitoris iuxta ministris
<juve. evan. 4.34>	Constituet regni uirtus sublimis in aula.
<juve. evan. 4.35>	Nec Deus illorum dominum se ponere mauult,
<juve. evan. 4.36>	Qui tetram proni meruerunt sumere mortem,
<juve. evan. 4.37>	Sed potius uitae possunt qui prendere lucem."
<juve. evan. 4.38>	Ecce alii rogitant, quae sint firmissima legis.
<juve. evan. 4.39>	Ille indefessus nulli responsa negabat:
<juve. evan. 4.40>	"Sublimem caeli Dominum deuotio cordis
<juve. evan. 4.41>	Diligat; est istaec uirtus firmissima legis.
<juve. evan. 4.42>	Consimile est isti: Magno teneantur amore
<juve. evan. 4.43>	Ad ius fraternum iustae penetralia mentis;
<juve. evan. 4.44>	His etenim geminis dependent omnia iussis.
<juve. evan. 4.45>	Sed uobis cuius suboles uentura uidetur
<juve. evan. 4.46>	Christus, quem cuncti spondent in saecla profetae?"
<juve. evan. 4.47>	Respondent, illum Dauidis germine nasci.
<juve. evan. 4.48>	Prosequitur Christus: "Cur illum dicere Dauid
<juve. evan. 4.49>	Diuino flatu scriptum est Dominumque Deumque,
<juve. evan. 4.50>	Quod proprium patrem non aequum est dicere nato?"
<juve. evan. 4.51>	Talia saluator; cuncti obstipuere silentes.
<juve. evan. 4.52>	Ille sed accita credentum plebe profatur:
<juve. evan. 4.53>	"Adspicite scribas sublimi sede superbos.
<juve. evan. 4.54>	Hi quaecumque docent, iustum est conprendere cordis
<juve. evan. 4.55>	Obsequio, maculas ipsorum temnite uitae.
<juve. evan. 4.56>	Abrupta inponunt umeris nam pondera uestris,
<juve. evan. 4.57>	Ipsi quae digito saltem contingere nolunt.
<juve. evan. 4.58>	Adcubito primo cenae fastuque superbo
<juve. evan. 4.59>	Atque salutantum uano tolluntur honore,
<juve. evan. 4.60>	Et nomen sublime uolunt gestare magistri.
<juve. evan. 4.61>	Sed uos noluerim praecelsi nominis arcem
<juve. evan. 4.62>	Adfectare, tamen uobis est una magistri
<juve. evan. 4.63>	Inposita aeternum caeli de lege potestas,
<juve. evan. 4.64>	Vos eadem fratrum parili coniunxit amore.
<juve. evan. 4.65>	Vnus item pater est, caeli qui in culmine regnat.
<juve. evan. 4.66>	In uobis si quis sublimia colla leuabit,
<juve. evan. 4.67>	Decidet et barathri mergetur ad ultima caeno;
<juve. evan. 4.68>	Ast humilis claram conscendet liber in aethram.
<juve. evan. 4.69>	Deflendi semper scribae et lacrimabilis aeui
<juve. evan. 4.70>	Caeca Pharisaeae cunctis fallacia plebis.
<juve. evan. 4.71>	Nam uobis itiner clausum quia iure negatur,
<juve. evan. 4.72>	Non sinitis quemquam penetrare per ardua lucis
<juve. evan. 4.73>	Et cunctos trahitis saeuae ad consortia flammae.
<juve. evan. 4.74>	Vos similes dicam tectis splendore sepulchris,
<juve. evan. 4.75>	Quis facies nitida est, internaque turpia bustis.
<juve. evan. 4.76>	Sic uox uelatur iustas sub imagine uitae
<juve. evan. 4.77>	Atque aditis mentis celantur sordida corda."
<juve. evan. 4.78>	"O Solymi, Solymi, ferro qui saepe profetas
<juve. evan. 4.79>	Ad uestram missos uitam sine fine necastis,
<juve. evan. 4.80>	Quam uolui uestram gentem populumque tueri,
<juve. evan. 4.81>	Ales uti dulces solita est sub corpore pullos
<juve. evan. 4.82>	Obice pinnarum circumconplexa fouere!
<juve. evan. 4.83>	Sed uobis semper caelestia munera sordent.
<juve. evan. 4.84>	Deseritur iam nunc domus haec uastanda ruinis,
<juve. evan. 4.85>	Nec nostrum uobis fas ultra est cernere uultum."
<juve. evan. 4.86>	Egreditur templo, cuius praecelsa notantes
<juve. evan. 4.87>	Moenia discipulos tali sermone docebat:
<juve. evan. 4.88>	"Haec operum uobis miracula digna uidentur
<juve. evan. 4.89>	Obtutu stupido; ueris sed discite dictis,
<juve. evan. 4.90>	Quod mox cuncta solo passim disiecta iacebunt."
<juve. evan. 4.91>	Haec ad Oliueti dicens peruenerat arcem.
<juve. evan. 4.92>	Discipuli solum postquam uidere, rogabant,
<juve. evan. 4.93>	Vt sibi uenturi tempus distingueret aeui,
<juve. evan. 4.94>	Promissa ipsius quem poscant prendere finem,
<juve. evan. 4.95>	Eius et aduentus terrae consumeret orbem.
<juve. evan. 4.96>	Quaerentum uerbis respondit talia Christus:
<juve. evan. 4.97>	"Obseruate dolum, falso ne nomine capta
<juve. evan. 4.98>	Credulitas laqueis errantum praecipitetur.
<juve. evan. 4.99>	Discurrent cunctis bellorum incendia terris;
<juve. evan. 4.100>	Sed uos praeualido consistite robore cordis,
<juve. evan. 4.101>	Ne mens accepto iaceat turbata tumultu,
<juve. evan. 4.102>	Non etenim prima inponent mox proelia finem,
<juve. evan. 4.103>	Gentibus et gentes et regibus obuia reges
<juve. evan. 4.104>	Signa ferent, nec morbi tunc corrumpere tractum
<juve. evan. 4.105>	Aeris aut pestes prosternere corpora parcent.
<juve. evan. 4.106>	Fixa etiam solido per inania pondere tellus
<juve. evan. 4.107>	Per diuersa loci motu quassante tremiscet.
<juve. evan. 4.108>	Haec in primitiis temptamina parua manebunt.
<juve. evan. 4.109>	Prodentur multi uestrum letoque dabuntur,
<juve. evan. 4.110>	Proque meo uobis incumbere nomine gentes
<juve. evan. 4.111>	Tormentis poenisque feris odiisque necesse est.
<juve. evan. 4.112>	Liuor erit terris, erroribus omnia plena
<juve. evan. 4.113>	Et falsi surgent populorum labe profetae.
<juve. evan. 4.114>	Haec inter si quis protectum a uulnere pectus
<juve. evan. 4.115>	Ad finem seruare queat, sublimia lucis
<juve. evan. 4.116>	Aeternis uitae sertis redimitus adibit.
<juve. evan. 4.117>	Regnorum caeli celebratio peruolitabit
<juve. evan. 4.118>	In cunctas terrae metas; gens omnis habebit
<juve. evan. 4.119>	Testem lucifluo sancti sermone salutis.
<juve. evan. 4.120>	Et tunc finis erit currentia saecula soluens.
<juve. evan. 4.121>	Adueniet iam tum tristis defletio terris,
<juve. evan. 4.122>	Quae Danihelis habet iussam uerissima uocem;
<juve. evan. 4.123>	Haec dignus tantum poterit cognoscere lector.
<juve. evan. 4.124>	Iudaei longe fugient montesque capessent,
<juve. evan. 4.125>	Nec quisquam domibus repetat sustollere secum,
<juve. evan. 4.126>	Quae fuga consociet uestemue aut mobile quicquam.
<juve. evan. 4.127>	Deflendae iam sunt uteri cum pondere matres
<juve. evan. 4.128>	Et miseros fetus dulci quae lacte rigabunt.
<juve. evan. 4.129>	Poscite iam precibus, tristis ne frigore brumae
<juve. evan. 4.130>	Adueniat fuga uestra tamen, neu sabbata festa
<juve. evan. 4.131>	Anceps praecipiti turbet trepidatio cursu;
<juve. evan. 4.132>	Nam cunctis uenient saeuissima pondera terris.
<juve. evan. 4.133>	Tale malum non saecla prius nec postera norunt.
<juve. evan. 4.134>	Et ni sublimis genitor decerpere tempus
<juve. evan. 4.135>	Et numerum miserans uellet breuiare dierum,
<juve. evan. 4.136>	Nulla dehinc trepidae superarent corpora uitae.
<juve. evan. 4.137>	Sed propter lectos ueniet miseratio iustos.
<juve. evan. 4.138>	Nomine fallentes Christi falsique profetae
<juve. evan. 4.139>	Exsurgent terris et monstra potentia fingent,
<juve. evan. 4.140>	Quae forsan lectos capient miracula iustos.
<juve. evan. 4.141>	En praedicta patent instantia saecula uobis.
<juve. evan. 4.142>	Desertis si quis Christum peragrare loquetur
<juve. evan. 4.143>	Occultisue procul penetralibus esse repostum,
<juve. evan. 4.144>	Longe credulitas absit uanissima uobis.
<juve. evan. 4.145>	Sicut enim fulgur caelum transcurrit apertum
<juve. evan. 4.146>	Et cerni facile est cunctis orientis ab oris
<juve. evan. 4.147>	Vsque sub occiduum caeli uergentis in orbem,
<juve. evan. 4.148>	Sic rapido aduentu clarebunt lumina Christi.
<juve. evan. 4.149>	Abscondet furuis rutilos umbris radios sol,
<juve. evan. 4.150>	Amittet cursum lunaris gratia lucis
<juve. evan. 4.151>	Ignicomaeque ruent stellae caelumque relinquent.
<juve. evan. 4.152>	Omnis item uirtus caeli conmota superni
<juve. evan. 4.153>	Signa dabit, proles hominis quis uertice caeli
<juve. evan. 4.154>	Clareat; omnigenasque tribus defletio iugis
<juve. evan. 4.155>	Vrgebit, ueniet cum nubibus ignicoloris
<juve. evan. 4.156>	Maiestate potens hominis per sidera natus.
<juve. evan. 4.157>	Tum tuba terrifico stridens clangore uocatos
<juve. evan. 4.158>	Iustos quadrifido mundi glomerabit ab axe.
<juve. evan. 4.159>	Praeteriet neque enim praesens generatio saecli,
<juve. evan. 4.160>	Donec cuncta sequens claudat sibi debita finis.
<juve. evan. 4.161>	Haec tellus caelumque super soluentur in ignes,
<juve. evan. 4.162>	Sed mea non umquam soluentur ab ordine dicta.
<juve. evan. 4.163>	Quis fuat ille dies nescire est omnibus aequum,
<juve. evan. 4.164>	Ni soli rerum Domino, qui sidera torquet.
<juve. evan. 4.165>	Vt quondam terras undae inuoluere furentes
<juve. evan. 4.166>	Et diuersa sibi tractantes munia cunctos
<juve. evan. 4.167>	Diluuii rapuit subito uiolentia tractu,
<juve. evan. 4.168>	Sic subitus flammas uoluens descendet ab aethra
<juve. evan. 4.169>	Aduentus noster; nec cunctos ille sub una
<juve. evan. 4.170>	Condicione premet. Nam tunc ubi iugera laeta
<juve. evan. 4.171>	Infindent duo depresso sub uomere sulcis,
<juve. evan. 4.172>	Vnus correpto tolletur corpore arator,
<juve. evan. 4.173>	Ignarusque alius uasto linquetur in agro.
<juve. evan. 4.174>	Vno quin etiam recubantes stramine lecti
<juve. evan. 4.175>	Dispar iudicium diuersa sorte subibunt.
<juve. evan. 4.176>	Vnus enim socium quaeret per strata relictus.
<juve. evan. 4.177>	Idcirco famuli uigilent, quia nescius illis
<juve. evan. 4.178>	Aduentus Domini subita discendet in hora.
<juve. evan. 4.179>	Si sciret certum furis insistere tempus
<juve. evan. 4.180>	Quisque domus custos, uigilaret et obuia ferret
<juve. evan. 4.181>	Arma procul, ruptas ne quis penetraret in aedes.
<juve. evan. 4.182>	Sed uos intentis animis adsistite semper,
<juve. evan. 4.183>	Namque repentinus uobis subitusque recurret
<juve. evan. 4.184>	Filius huc hominis iustis sua praemia seruans.
<juve. evan. 4.185>	Ille fidelis erit seruus, cui credere cuncta
<juve. evan. 4.186>	Aedes et famulos uoluit per longa profectus
<juve. evan. 4.187>	Vir pater ipse domus: sapiens nimiumque beatus,
<juve. evan. 4.188>	Quem ueniens Dominus seruantem iussa uidebit.
<juve. evan. 4.189>	Illum maiori famulum redimibit honore.
<juve. evan. 4.190>	Ast ille infelix, qui sordida luxuriatus
<juve. evan. 4.191>	Tardantem contemnet herum, famulosque fatigans
<juve. evan. 4.192>	Verberibus segnique indulgens ebrietati
<juve. evan. 4.193>	Luxuriosorum conuiuia concelebrarit;
<juve. evan. 4.194>	Adueniet dominus seruumque incauta furentem
<juve. evan. 4.195>	Praecipitem dignis poenarum cladibus abdet.
<juve. evan. 4.196>	Illum perpetuus fletus stridorque manebit."
<juve. evan. 4.197>	"Conferri possunt caelestia regna puellis
<juve. evan. 4.198>	Bis quinis, pars est quarum sapientior una,
<juve. evan. 4.199>	Altera praestupido pars est stolidissima corde.
<juve. evan. 4.200>	Occurrere illae uotis sponsalibus omnes
<juve. evan. 4.201>	Ornatu adcinctae taedarum flammicomantum.
<juve. evan. 4.202>	Sed sapiens pars illa, sibi quo lumina flammae
<juve. evan. 4.203>	Susciperet, portare simul curabat oliuum.
<juve. evan. 4.204>	Stultarum uero non est prudentia talis.
<juve. evan. 4.205>	Cumque moraretur sponsus, tum membra sopore
<juve. evan. 4.206>	Soluuntur cunctae per compita lata uiarum.
<juve. evan. 4.207>	Iam noctis medio clamor crebrescere magnus
<juve. evan. 4.208>	Exoritur, laetoque dehinc occurrere uoto
<juve. evan. 4.209>	Admonuit taedisque uias ornare coruscis.
<juve. evan. 4.210>	Surgere uirginibus properatum, et lumina taedis
<juve. evan. 4.211>	Instruere et flammas pingui conponere oliuo.
<juve. evan. 4.212>	Tum stolidae rogitant olei sibi cedere partem,
<juve. evan. 4.213>	Prudentes secum quod tunc gestare uidebant.
<juve. evan. 4.214>	Sed quoniam sapiens pauitat chorus, omnibus aeque
<juve. evan. 4.215>	Ne desint clarae nutrimina pinguia flammae,
<juve. evan. 4.216>	Ex paruo aequalis si detur portio cunctis,
<juve. evan. 4.217>	Tum pergunt stultae, ut liquidum mercentur oliuum.
<juve. evan. 4.218>	Dum pergunt, laetae transcurrunt omnia pompae
<juve. evan. 4.219>	Et sponso tantum comitatur factio prudens.
<juve. evan. 4.220>	Adueniunt brutae sero post tempore segnes
<juve. evan. 4.221>	Et sponsi pulsare fores et limina clausa
<juve. evan. 4.222>	Nequiquam ingeminant precibusque ingrata frequentant,
<juve. evan. 4.223>	Vt liceat miseris penetrare in limina laeta.
<juve. evan. 4.224>	Illas non comitum sponsi cognoscere quisquam
<juve. evan. 4.225>	Non ipse sponsus uoluit. Vigilate timentes,
<juve. evan. 4.226>	Aduentus uobis quia non est certior hora."
<juve. evan. 4.227>	"Sicut enim, longas cui contigit ire profecto
<juve. evan. 4.228>	In terras, credens seruis tractanda talenta
<juve. evan. 4.229>	Vni quinque dedit, duo cepit et alter habenda,
<juve. evan. 4.230>	Tertius unius curam tractare talenti
<juve. evan. 4.231>	Suscepit, uires quoniam diuersa merentur.
<juve. evan. 4.232>	Sed maior quis est concredita portio nummi,
<juve. evan. 4.233>	Certatim duplis auxerunt incrementis.
<juve. evan. 4.234>	Ille sed, unius cui credita cura talenti,
<juve. evan. 4.235>	Telluri infodiens seruat sine fructibus aera.
<juve. evan. 4.236>	Iamque aderat praesens dominus: tum primus et alter
<juve. evan. 4.237>	Se geminasse illi pariter concredita monstrant.
<juve. evan. 4.238>	Illos laudat herus potioraque credere tantae
<juve. evan. 4.239>	Promittit fidei. Sed tertius ille refodit
<juve. evan. 4.240>	Et domino reddit tali cum uoce talentum:
<juve. evan. 4.241>	Quod scirem domino memet seruire seuero,
<juve. evan. 4.242>	Qui meteres segetes alieno semine cretas,
<juve. evan. 4.243>	Extimui, argentumque tuum concredere terrae
<juve. evan. 4.244>	Malui, quod saluum semper tibi reddere possem.
<juve. evan. 4.245>	Tum dominus famulo respondens talibus infit:
<juve. evan. 4.246>	Si nescire meos auderes dicere mores,
<juve. evan. 4.247>	Nequitiae tantae ueniam concedere possem.
<juve. evan. 4.248>	Hoc etiam gnarum potius praestare decebat,
<juve. evan. 4.249>	Vt fructum nobis tractata pecunia ferret.
<juve. evan. 4.250>	Quapropter segni tollatur portio nostri
<juve. evan. 4.251>	Prudentique dehinc detur possessio maior,
<juve. evan. 4.252>	Quem duplis cumulasse lucris mea quinque talenta
<juve. evan. 4.253>	Inueni. Namque est certum, potiora mereri,
<juve. evan. 4.254>	Quis res uberior cumulatae sortis abundat.
<juve. evan. 4.255>	At cui parua subest segni substantia corde,
<juve. evan. 4.256>	Id minimum penitus iuste tolletur ab illo,
<juve. evan. 4.257>	Vt nequam seruus tenebras dimersus ad imas
<juve. evan. 4.258>	Perpetuos fletus poenae stridore frequentet."
<juve. evan. 4.259>	"En hominis natus ueniet patrisque ministris
<juve. evan. 4.260>	Stipatus celsa iudex in sede sedebit.
<juve. evan. 4.261>	Tum gentes cunctae diuersis partibus orbis
<juve. evan. 4.262>	Conuenient iustosque omnes de labe malorum
<juve. evan. 4.263>	Secernet dextraque libens in parte locabit,
<juve. evan. 4.264>	At prauos laeua despectos parte relinquet;
<juve. evan. 4.265>	Vt pastor pecoris discernit pascua mixti,
<juve. evan. 4.266>	Lanigeris dextri permittens mollia prati
<juve. evan. 4.267>	At laeuos hirtis dumos tondere capellis.
<juve. evan. 4.268>	Sed rex ad dextros conuersus talia dicet:
<juve. evan. 4.269>	Huc ueniant sancti, iamdudum debita sumant
<juve. evan. 4.270>	Dona patris, mundi quae sunt aequaeua nitentis
<juve. evan. 4.270a>	Qui coluere metant dignos pro tempore fructus
<juve. evan. 4.271>	Et iustis primo promissa parantur ab ortu.
<juve. evan. 4.272>	Namque fame fessum quondam me grata refecit
<juve. evan. 4.273>	Haec plebes potuque sitim mihi saepe remouit,
<juve. evan. 4.274>	Hospitiumque domus patuit mihi saepe uocato
<juve. evan. 4.275>	Et nudus uestis blandissima tegmina sumpsi
<juve. evan. 4.276>	Carceris et poenis horum solacia cepi.
<juve. evan. 4.277>	Tum Domino tali respondent uoce beati:
<juve. evan. 4.278>	Non meminit nostrum quisquam te uisere nudum
<juve. evan. 4.279>	Nec famis oppressum dura dicione notauit,
<juve. evan. 4.280>	Carceris aut poenis meminit uidisse reuinctum.
<juve. evan. 4.281>	Respondens illis dicet tum talia iudex:
<juve. evan. 4.282>	Fratribus ista meis humiles miserando labores
<juve. evan. 4.283>	Qui fecit, certum est dulcem mihi ponere fructum.
<juve. evan. 4.284>	At uos, iniusti, iustis succedite flammis
<juve. evan. 4.285>	Et poenis semper mentem torrete malignam,
<juve. evan. 4.286>	Quas pater horrendis barathri per stagna profundis
<juve. evan. 4.287>	Daemonis horrendi sociis ipsique parauit.
<juve. evan. 4.288>	Namque sitim passo quondam mihi pocula nulla
<juve. evan. 4.289>	Nec famis in poena parui miseramina panis,
<juve. evan. 4.290>	Aut peregrina mihi tecti uestisue parumper
<juve. evan. 4.291>	Tegmina de magnis gracili pro parte dabantur,
<juve. evan. 4.292>	Carceris aut saepto claustris morbisue iacenti
<juve. evan. 4.293>	Vmquam uisendi solacia uestra fuerunt.
<juve. evan. 4.294>	His damnata dehinc respondet factio uerbis:
<juve. evan. 4.295>	Haut umquam nostrum meminit te uisere quisquam
<juve. evan. 4.296>	Aut sitis aut saeuae famis aegrum agitare laborem,
<juve. evan. 4.297>	Hospita uel fessis errare per oppida rebus,
<juve. evan. 4.298>	Carceris aut mersum poenis morboue grauatum,
<juve. evan. 4.299>	Vt tibi sollicito fieret miseratio iusta.
<juve. evan. 4.300>	His rerum dicet Dominus: Cum uestra superbo
<juve. evan. 4.301>	Angustis rebus feritas sub corde tumebat
<juve. evan. 4.302>	Calcauitque humiles minimos, me spreuit in illis.
<juve. evan. 4.303>	Haec ubi dicta dabit, meritis sua praemia reddet.
<juve. evan. 4.304>	Aeternum miseri poena fodientur iniqui,
<juve. evan. 4.305>	Aeternumque salus iustis concessa manebit."
<juve. evan. 4.306>	Talia dum loquitur, scissos lacerata capillos
<juve. evan. 4.307>	Pro fratris morbo iustis soror anxia curis
<juve. evan. 4.308>	Hortatur iuuenem rapido percurrere gressu,
<juve. evan. 4.309>	Casibus ut tantis Christus seruaret amicum.
<juve. evan. 4.310>	Nam fuerat mulier meritis accepta benignis,
<juve. evan. 4.311>	Obsequio cuius fratremque domumque merentem
<juve. evan. 4.312>	Amplexus pleno Christus retinebat amore.
<juve. evan. 4.313>	Nuntius adueniens perfert, extrema iacere
<juve. evan. 4.314>	Dilectum Christo iuuenem per tristia morbi
<juve. evan. 4.315>	Et leti et uitae confinia summa tenentem.
<juve. evan. 4.316>	Lazarus hic habuit nomen, sed Christus amaris
<juve. evan. 4.317>	Percussus uerbis: "Non est, si creditis" inquit
<juve. evan. 4.318>	"Ad letum ducens istaec uiolentia morbi,
<juve. evan. 4.319>	Sed Deus ut digno iustis celebretur honore
<juve. evan. 4.320>	Et suboles hominis sancta uirtute nitescat."
<juve. evan. 4.321>	Tunc ad discipulos: "Dormit iam Lazarus" inquit
<juve. evan. 4.322>	"Sed carum iuuenem faciam consurgere rursus."
<juve. evan. 4.323>	Aiunt discipuli: "Somno succedere plena
<juve. evan. 4.324>	Et remeare salus poterit;" nec mente sequuntur,
<juve. evan. 4.325>	Quod mortem somni dixit sub nomine Christus.
<juve. evan. 4.326>	Errorem quorum tali sermone remouit:
<juve. evan. 4.327>	"Lazarus in letum cecidit, sed gaudia menti
<juve. evan. 4.328>	Hinc ueniunt uestramque fidem mihi fortius armant,
<juve. evan. 4.329>	Cernitis absentem longe quod cuncta uidere.
<juve. evan. 4.330>	Sed properemus" ait. Didymus tum talia fatur:
<juve. evan. 4.331>	"Pergamus pariterque omnes procumbere leto
<juve. evan. 4.332>	Cogamur, totiens quod gens Iudaea minatur."
<juve. evan. 4.332a>	Haec ait et Christo cuncti praeeunte sequuntur.
<juve. evan. 4.333>	Iamque aderat Christus, fuerat sed forte sepulto
<juve. evan. 4.334>	Quarta dies, mersasque atris de morte tenebris
<juve. evan. 4.335>	Germanas luctus lacrimosaque tecta tenebant.
<juve. evan. 4.336>	Conuenere illuc solacia debita dantes
<juve. evan. 4.337>	Iudaeae gentis proceres carique propinqui.
<juve. evan. 4.338>	Sed Martha, audito Christum uenisse, cucurrit
<juve. evan. 4.339>	Obuia deseruitque domum maestamque sororem,
<juve. evan. 4.340>	Et procul: "O utinam praesens uirtus tua nobis
<juve. evan. 4.341>	Adforet et morti fratrem rapuisset acerbae.
<juve. evan. 4.342>	Nam quicquid poscis, certum est tibi posse uenire."
<juve. evan. 4.343>	Quam Dominus tali solatur uoce gementem:
<juve. evan. 4.344>	"Robustam mentem, mulier, uirtute resume.
<juve. evan. 4.345>	Lazarus haec uitae recidiua in lumina surget."
<juve. evan. 4.346>	Et mulier: "Certe surgent in munera uitae
<juve. evan. 4.347>	Mortales cuncti, ueniet cum terminus orbi."
<juve. evan. 4.348>	Christus item sancto depromit pectore uocem:
<juve. evan. 4.349>	"En ego sum clarae uobis reparatio uitae.
<juve. evan. 4.350>	In me qui credit, mortem deponere sumptam
<juve. evan. 4.351>	Et uitam poterit iugi conponere saeclo.
<juve. evan. 4.352>	At quicumque fidem uiuo sub pectore sumet,
<juve. evan. 4.353>	Horrida non umquam continget limina mortis;
<juve. evan. 4.354>	Istaec si credis puro de pectore, Martha?"
<juve. evan. 4.355>	Illa dehinc: "Haec una fides mea corda tenebit,
<juve. evan. 4.356>	Sublimis ueneranda Dei quod uenerit in te
<juve. evan. 4.357>	Caelestis suboles celso sub nomine Christi."
<juve. evan. 4.358>	Haec ait et Mariam cursu motura sororem
<juve. evan. 4.359>	Interiora petit; sanctum uenisse magistrum
<juve. evan. 4.360>	Et pariter luctu oppressam uocitare sororem
<juve. evan. 4.361>	Admonuit tacito designans omnia nutu.
<juve. evan. 4.362>	Prosilit illa foras audito nomine Christi;
<juve. evan. 4.363>	Prosequiturque simul Solymorum turba gementem
<juve. evan. 4.364>	Credentum, tumulo fletus inferre sorores.
<juve. evan. 4.365>	Illa salutiferum postquam conspexit Iesum,
<juve. evan. 4.366>	Procidit ante pedes rumpitque hanc pectore uocem:
<juve. evan. 4.367>	"Si mihi germanum potuisses uisere uiuum,
<juve. evan. 4.368>	Lazarus haut poterat durae succumbere morti."
<juve. evan. 4.369>	Fletibus his Christus socians de corde dolorem
<juve. evan. 4.370>	Inquirit tumuli sedem, quo condita nuper
<juve. evan. 4.371>	Membra forent animae uolucris spoliata calore.
<juve. evan. 4.372>	Haut mora demonstrant flenti maestoque sepulchrum
<juve. evan. 4.373>	Rupe sub excisa; lapidis quod pondere clausum
<juve. evan. 4.374>	Vt uidit Sanctus, multo mox uecte moueri
<juve. evan. 4.375>	Praecipit; at Marthae talis uox uerberat auras:
<juve. evan. 4.376>	"Quattuor en luces totidemque ex ordine noctes
<juve. evan. 4.377>	Praetereunt, quo membra solo conposta quiescunt.
<juve. evan. 4.378>	Crediderim, corpus motu fugiente caloris
<juve. evan. 4.379>	Fetorem miserum liquefactis reddere membris."
<juve. evan. 4.380>	His dictis contra depromit talia Christus:
<juve. evan. 4.381>	"Iam totiens dictum est, magnis consistere rebus
<juve. evan. 4.382>	Credentum uirtute fidem; sed gloria summi
<juve. evan. 4.383>	Iam genitoris adest, fidei si robur habetis."
<juve. evan. 4.384>	Haec ubi dicta dedit saxumque immane reuulsis
<juve. evan. 4.385>	Obicibus patuit, uirtus mox conscia caelum
<juve. evan. 4.386>	Suscipit et tali genitorem uoce precatur:
<juve. evan. 4.387>	"Eximias grates, genitor, tibi, sancte, fatemur;
<juve. evan. 4.388>	Me placidus semper uenerandis auribus audis,
<juve. evan. 4.389>	Sed populus praesens me missum credere discat."
<juve. evan. 4.390>	Haec ubi dicta dedit, tumuli mox limine in ipso
<juve. evan. 4.391>	Restitit aduerso conplens caua saxa clamore:
<juve. evan. 4.392>	"Lazare, sopitis redeuntem suscipe membris
<juve. evan. 4.393>	En animam tuque ipse foras te prome sepulchro."
<juve. evan. 4.394>	Nec mora conexis manibus pedibusque repente
<juve. evan. 4.395>	Procedit tumulo, uultum cui linea texta
<juve. evan. 4.396>	Et totum gracilis conectit fascia corpus.
<juve. evan. 4.397>	Tum solui iussit laetumque ad tecta remittit.
<juve. evan. 4.398>	Iudaei postquam factum uenerabile cernunt,
<juve. evan. 4.399>	Qui tanti Mariam fuerant Marthamque secuti,
<juve. evan. 4.400>	Pars credens sequitur tantae uirtutis honorem;
<juve. evan. 4.401>	Ast alii repetunt urbem procerumque superbis
<juve. evan. 4.402>	Cuncta Pharisaeis rerum miracula narrant.
<juve. evan. 4.403>	Ergo ad concilium scribae, plebisque uocatur
<juve. evan. 4.404>	Iam grauior numerus, qua uatum principis alte
<juve. evan. 4.405>	Pulchra Caiphaeae conlucent atria sedis.
<juve. evan. 4.406>	Illic conplacuit Christum prosternere leto,
<juve. evan. 4.407>	Sed uitare dies paschae, ne plebe frequenti
<juve. evan. 4.408>	Discordes populi raperent in bella furorem.
<juve. evan. 4.409>	Ille Simonis erat tectis, quem lurida lepra
<juve. evan. 4.410>	Virtute ipsius diffugerat. Ecce iacenti
<juve. evan. 4.411>	Accedit mulier propius, sanctumque alabastro,
<juve. evan. 4.412>	Quo pretiosa inerant late fraglantis oliui
<juve. evan. 4.413>	Vnguenta, ab summo perfundit uertice Christum.
<juve. evan. 4.414>	Discipuli increpitant fantes, potuisse iuuari
<juve. evan. 4.415>	De pretio unguenti miserorum corpora egentum.
<juve. evan. 4.416>	Has Dominus prohibet uoces factumque probauit:
<juve. evan. 4.417>	"Desinite obsequio iustam prohibere puellam.
<juve. evan. 4.418>	Pauperibus semper dabitur succurrere tempus,
<juve. evan. 4.419>	Sed me non semper tribuetur uisere uobis.
<juve. evan. 4.420>	Funeris ista mei multum laudanda ministrat
<juve. evan. 4.421>	Officio mundumque inplebunt talia facta."
<juve. evan. 4.422>	Tunc e discipulis unus se subtrahit amens
<juve. evan. 4.423>	Iudas et ad proceres tali cum uoce cucurrit:
<juve. evan. 4.424>	"Quod pretium sperare datur, si prodere uobis
<juve. evan. 4.425>	Quaesitumque diu possim monstrare magistrum?"
<juve. evan. 4.426>	Illi continuo statuunt ter dena argenti
<juve. evan. 4.427>	Pondera; his Iudas sceleri se subdidit alto.
<juve. evan. 4.428>	Iamque dies paschae primo processerat ortu:
<juve. evan. 4.429>	Discipuli quaerunt, ubi cenam sumere paschae
<juve. evan. 4.430>	Vellet; at ille sibi quendam sine nomine quaeri,
<juve. evan. 4.431>	Vltima qui domini caperet mandata, iubebat.
<juve. evan. 4.432>	Vespere mox primo bis sex recubantibus una
<juve. evan. 4.433>	Discipulis, tali diuinat uoce magister:
<juve. evan. 4.434>	"En urget tempus, Christum cum prodere morti
<juve. evan. 4.435>	E uobis unus scelerato corde uolutat."
<juve. evan. 4.436>	Continuo cuncti quaerunt, quis talibus ausis
<juve. evan. 4.437>	Insano tantum cepisset corde uenenum.
<juve. evan. 4.438>	Ille dehinc: "Epulis mecum nunc uescitur" inquit.
<juve. evan. 4.439>	"Sed suboles hominis quondam praescripta subibit
<juve. evan. 4.440>	Supplicia ad tempus. Miserabilis ille per aeuum,
<juve. evan. 4.441>	Qui iustum dedet; quanto felicior esset,
<juve. evan. 4.442>	Si numquam terris tetigisset lumina uitae!"
<juve. evan. 4.443>	Et Iudas grauiter tum conscia pectora pressus,
<juve. evan. 4.444>	"Numquid" ait "Iudam talis suspicio tangit?"
<juve. evan. 4.445>	Respondit Dominus: "Te talia dicere cerno."
<juve. evan. 4.446>	Haec ubi dicta dedit, palmis sibi frangere panem,
<juve. evan. 4.447>	Diuisumque dehinc tradit sancteque precatus
<juve. evan. 4.448>	Discipulos docuit, proprium sic edere corpus.
<juve. evan. 4.449>	Hinc calicem sumit Dominus uinoque repletum
<juve. evan. 4.450>	Gratis sanctificat uerbis potumque ministrat,
<juve. evan. 4.451>	Edocuitque, suum se diuisisse cruorem,
<juve. evan. 4.452>	Atque ait: "Hic sanguis populi delicta redemit;
<juve. evan. 4.453>	Hoc potate meum. Nam ueris credite dictis,
<juve. evan. 4.454>	Post haec non umquam uitis gustabo liquorem,
<juve. evan. 4.455>	Donec regna patris melioris munere uitae
<juve. evan. 4.456>	In noua me rursus concedent surgere uina."
<juve. evan. 4.457>	Exin cantato sanctis concentibus hymno
<juve. evan. 4.458>	Montis Oliueti conscendunt culmina cuncti.
<juve. evan. 4.459>	Talia tum Christus depromit pectore uerba:
<juve. evan. 4.460>	"Omnes praesenti noctis uos tempore longe
<juve. evan. 4.461>	Disperget misere deserto principe terror.
<juve. evan. 4.462>	Sic etenim scriptum est: Pastoris casibus omnes
<juve. evan. 4.463>	In diuersa fugam capient per rura bidentes.
<juve. evan. 4.464>	Post ubi uita nouos caeli mihi reddet honores,
<juve. evan. 4.465>	Praeueniam uestrosque choros genitalibus aruis
<juve. evan. 4.466>	Grata Galilaeae uolitans per rura docebo."
<juve. evan. 4.467>	Respondit Petrus: "Cunctos, si credere fas est,
<juve. evan. 4.468>	Quod tua labanter possint praecepta negare,
<juve. evan. 4.469>	Sed mea non umquam mutabit pectora casus."
<juve. evan. 4.470>	Ille dehinc: "Nox haec, quae lucida sidera terris
<juve. evan. 4.471>	Inducit lucemque premens nunc incubat undas,
<juve. evan. 4.472>	Audiet, ut trinis pauidus mendacia uerbis
<juve. evan. 4.473>	Dices et Christum, fortissime Petre, negabis,
<juve. evan. 4.474>	Et prius, alitibus resonent quam tecta domorum."
<juve. evan. 4.475>	At Petrus: "Duram mortem mihi sumere malim,
<juve. evan. 4.476>	Vox oblita suum quam deneget ista magistrum."
<juve. evan. 4.477>	Has uires cordis perstant promittere cuncti.
<juve. evan. 4.478>	Nominis Hebraei sunt Gessamaneia rura.
<juve. evan. 4.479>	Illo progreditur lucis uitaeque repertor,
<juve. evan. 4.480>	Circa discipuli Iuda fugiente sequuntur.
<juve. evan. 4.481>	Atque illic reliquos iussit residere ministros.
<juve. evan. 4.482>	Ipse sed adsumpto longe procedere Petro
<juve. evan. 4.483>	Zebedeique simul natis per deuia tendit.
<juve. evan. 4.484>	Tunc angore graui maestus sic uoce profatur:
<juve. evan. 4.485>	"Tristia nunc uoluens animus mihi pectora turbat
<juve. evan. 4.486>	Morte tenus, sed nunc uos segnem excludite somnum,
<juve. evan. 4.487>	Sollicitamque simul uigilando ducite noctem."
<juve. evan. 4.488>	Haec ait et paulum procedens corpore terram
<juve. evan. 4.489>	Deprimit et tali proiectus uoce precatur:
<juve. evan. 4.490>	"Si fas est, genitor, calicis me transeat huius
<juve. evan. 4.491>	Incumbens ualido nobis uiolentia tractu.
<juve. evan. 4.492>	Sed tua iam ueniat potius, quam nostra uoluntas,
<juve. evan. 4.493>	Quae tibi decreta est tantis sententia rebus."
<juve. evan. 4.494>	Tunc ad discipulos repedat, sed somnus anhelis
<juve. evan. 4.495>	Prostratos terrae membris dissoluerat omnes.
<juve. evan. 4.496>	Tunc ait ad Petrum: "Non est mihi ponere uirtus
<juve. evan. 4.497>	Vnam peruigilem tantis sub casibus horam?
<juve. evan. 4.498>	Sed uigilate, precor, ne uos temptatio raptos
<juve. evan. 4.499>	Horrida praecipitet saeuae per lubrica mortis.
<juve. evan. 4.500>	Spiritus iste uiget, sed corpus debile labat."
<juve. evan. 4.501>	Secessit rursus secreti montis in arcem
<juve. evan. 4.502>	Orabatque patrem: "Rerum mitissime rector,
<juve. evan. 4.503>	Hunc quoniam calicem non est transire potestas,
<juve. evan. 4.504>	Iam tua proueniat nostra de sorte uoluntas."
<juve. evan. 4.505>	Rursus discipulos somni sub pondere pressos
<juve. evan. 4.506>	Inuenit et rursus idem genitore precato
<juve. evan. 4.507>	Adloquitur fesso nexos languore quietis:
<juve. evan. 4.508>	"Iam dormire licet sociosque reuisere uestros,
<juve. evan. 4.509>	Nam uenit ecce, meum qui dedat in omnia corpus,
<juve. evan. 4.510>	Quae maculata meis inponet factio membris."
<juve. evan. 4.511>	Cum dicto Iudas numero stipante cateruae
<juve. evan. 4.512>	Aduenit procerum iussu populique ferocis.
<juve. evan. 4.513>	Pars strictis gladiis pars fidens pondere clauae
<juve. evan. 4.514>	Signa sequebatur Iudae promissa furentis.
<juve. evan. 4.515>	Oscula nam pepigit sese contingere Christi,
<juve. evan. 4.516>	Quo facile ignotum caperet miserabile uulgus.
<juve. evan. 4.517>	Ille ubi dissimulans blanda cum uoce salutat,
<juve. evan. 4.518>	Attigit et labiis iusti uenerabilis ora,
<juve. evan. 4.519>	Continuo Christus: "Totum conplere licebit,
<juve. evan. 4.520>	Huc uenisse tuo quaecumque est causa paratu."
<juve. evan. 4.521>	Iniecere manum turbae Christumque prehendunt.
<juve. evan. 4.522>	Tunc e discipulis unus fulgente machaera
<juve. evan. 4.523>	Occurrit uatis famulo sublatus in iram
<juve. evan. 4.524>	Tempore et excussam rapuit ui uulneris aurem.
<juve. evan. 4.525>	Olli Christus ait: "Gladium tu ponito, noster;
<juve. evan. 4.526>	Nam quicumque ferox confidet uindice ferro,
<juve. evan. 4.527>	Hunc iusti similis ferri uindicta manebit.
<juve. evan. 4.528>	An ego non possem caelestia castra uocare
<juve. evan. 4.529>	Et patris innumeras in proelia ducere turmas?
<juve. evan. 4.530>	Sed scriptura meis conplenda est debita rebus.
<juve. evan. 4.531>	Vos autem stricto qui me conprendere ferro
<juve. evan. 4.532>	Fustibus et gladiis concurritis, en ego uobis
<juve. evan. 4.533>	Occurram, templi media qui semper in arce
<juve. evan. 4.534>	Vobiscum residens docui, nec talia quisquam
<juve. evan. 4.535>	In solum tantis circumlatrantibus ausus."
<juve. evan. 4.536>	Discipuli passim Christo fugere relicto.
<juve. evan. 4.537>	Iamque Caiphaea steterat saluator in aula,
<juve. evan. 4.538>	Cum uenere omnes scribae proceresque uocati.
<juve. evan. 4.539>	At Petrus longe seruans uestigia solus
<juve. evan. 4.540>	Occulte maestus sedit cum plebe ministra
<juve. evan. 4.541>	Extremum opperiens tanto sub turbine finem.
<juve. evan. 4.542>	Ecce sacerdotes falsos conquirere testes
<juve. evan. 4.543>	Incumbunt fictasque uolunt contexere causas,
<juve. evan. 4.544>	Quis mortem insonti possent inponere Christo.
<juve. evan. 4.545>	Sed nullus tanto uisus satis esse furori.
<juve. evan. 4.546>	Vltima prosiliunt testes, qui dicere Iesum
<juve. evan. 4.547>	Audissent, templum quod solus uertere posset
<juve. evan. 4.548>	Et uersum trinis iterum instaurare diebus.
<juve. evan. 4.549>	Ipse sacerdotum princeps urgere tacentem
<juve. evan. 4.550>	Insistit frendens furiis ac talia fatur:
<juve. evan. 4.551>	"Cur nihil ad tantas nunc respondere querellas
<juve. evan. 4.552>	Conuictus ueris procerum sub testibus audes?
<juve. evan. 4.553>	Adiurabo tamen summi per regna Tonantis,
<juve. evan. 4.554>	Vt fateare palam, si fas te credere Christum."
<juve. evan. 4.555>	Ille dehinc tali conpellat uoce superbum:
<juve. evan. 4.556>	"Istaec sola tibi procedunt pectore uerba
<juve. evan. 4.557>	Vera tuo; ueniet uobis uisenda per auras
<juve. evan. 4.558>	Maiestas prolis hominis, cum dextera sanctae
<juve. evan. 4.559>	Virtuti adsidet sub nubibus ignicoloris."
<juve. evan. 4.560>	Talibus auditis scindit de pectore uestem
<juve. evan. 4.561>	Exsultans furiis et caeco corde sacerdos
<juve. evan. 4.562>	Atque ait: "Audistis pugnantis foeda profani
<juve. evan. 4.563>	Verba Deo; polluta magis consurgat in iras
<juve. evan. 4.564>	Religio et uestram cuncti iam pandite mentem."
<juve. evan. 4.565>	Conclamant omnes mortique addicere certant.
<juve. evan. 4.566>	Tum sanctam Christi faciem sputa inproba conplent
<juve. evan. 4.567>	Et palmae in malis colaphique in uertice crebri
<juve. evan. 4.568>	Insultant uerbisque omnes inludere certant:
<juve. evan. 4.569>	"Christe, profetabis, cuius tibi palma sonarit!"
<juve. evan. 4.570>	At Petrum mulier tristem quod uiderat intus,
<juve. evan. 4.571>	"Tune etiam, iuuenis, fueras comes additus" inquit
<juve. evan. 4.572>	"Isti, quem ludens procerum sententia damnat?"
<juve. evan. 4.573>	Ille negat tectisque feris se promere temptat.
<juve. evan. 4.574>	Ecce sed egressum primo sub limine cernens
<juve. evan. 4.575>	Altera consimili prodebat uoce ministris.
<juve. evan. 4.576>	Rursus ait iurans, illum se nosse negabat.
<juve. evan. 4.577>	Tum percontatum multi accessere sequentes
<juve. evan. 4.578>	Eque sono uocis sese cognoscere dicunt,
<juve. evan. 4.579>	Cuncta Galilaeam streperent quod uerba loquellam.
<juve. evan. 4.580>	Et Petrus iurans deuotis omnia uerbis
<juve. evan. 4.581>	Nescire adfirmat, quisquis foret ille, negando.
<juve. evan. 4.582>	Hanc uocem, plausum quatiens sub culmine tecti,
<juve. evan. 4.583>	Ales prosequitur cantu, mentemque Simonis
<juve. evan. 4.584>	Circumstant tristem uerbis praesagia Christi;
<juve. evan. 4.585>	Egressusque dehinc ploratus habebat amaros.
<juve. evan. 4.586>	Sidera iam luci concedunt et rapidus sol
<juve. evan. 4.587>	Progreditur radiis terras trepidantibus inplens.
<juve. evan. 4.588>	Iamque e concilio Christum post terga reuinctum
<juve. evan. 4.589>	Praesidis ad gremium magno clamore trahebant.
<juve. evan. 4.590>	Interea celsum Dominus stans ante tribunal
<juve. evan. 4.591>	Talia Pilati uerbis excepit Iesus:
<juve. evan. 4.592>	"Tu rex Iudaeae gentis, quod dicitur, astas?"
<juve. evan. 4.593>	Respondit Christus: "Vestris haec audio uerbis."
<juve. evan. 4.594>	Exhinc terribilis iusti accusatio surgens
<juve. evan. 4.595>	Infremit et sanctum scelerata facundia pressat.
<juve. evan. 4.596>	Respondere nihil trucibus dignatur Iesus.
<juve. evan. 4.597>	Pilatus quaerit, quae tum sit causa tacendi.
<juve. evan. 4.598>	Ille magis perstans miranda silentia seruat.
<juve. evan. 4.599>	Sollemni sed forte die concedere leges
<juve. evan. 4.600>	Vnum damnati capitis de more iubebant;
<juve. evan. 4.601>	Et fuit in uinclis famoso nomine latro,
<juve. evan. 4.602>	Quem Christo infensus populus dimittere uitae
<juve. evan. 4.603>	Ardebat: trucibus somno sed territa uisis
<juve. evan. 4.604>	Pilati coniux, iusti discedere poena,
<juve. evan. 4.605>	Mandatis precibusque uirum suspensa rogabat.
<juve. evan. 4.606>	Tum iudex iterum procerum disquirere mentem
<juve. evan. 4.607>	Temptat, et instanti cuperent quem soluere poenae,
<juve. evan. 4.608>	Plebis ad arbitrium mitti de lege requirit.
<juve. evan. 4.609>	Sed proceres populum fusa ambitione rogabant,
<juve. evan. 4.610>	Latronem legi peterent Christumque negarent.
<juve. evan. 4.611>	At postquam procerum incendit sententia uulgum,
<juve. evan. 4.612>	Latronisque petit potius sibi cedere uitam,
<juve. evan. 4.613>	Consuluit praeses populum, quid uellet Iesum.
<juve. evan. 4.614>	Plebs incensa malo saeuos miscere tumultus,
<juve. evan. 4.615>	Et crucis ad poenas iterumque iterumque petebant,
<juve. evan. 4.616>	Qui regis nomen cuperet, qui Caesaris hostem
<juve. evan. 4.617>	Confessus sese proprio damnauerit ore.
<juve. evan. 4.618>	Denique ui uictus detestatusque cruentum
<juve. evan. 4.619>	Officium increpitans se libera sanguinis huius
<juve. evan. 4.620>	Corda tenere sibi, coramque a crimine palmas
<juve. evan. 4.621>	Abluit, ut genti tantum macula illa maneret.
<juve. evan. 4.622>	Hoc magis inclamant: "Nos, nos cruor iste sequatur,
<juve. evan. 4.623>	Et genus in nostrum scelus hoc et culpa redundet."
<juve. evan. 4.624>	Pilatus donat plebi legique Barabban
<juve. evan. 4.625>	Et crucis ad poenam uictus concedit Iesum.
<juve. evan. 4.626>	Proditor at Iudas, postquam se talia cernit
<juve. evan. 4.627>	Accepto sceleris pretio signasse furentem,
<juve. evan. 4.628>	Infelix ueris damnans sua gesta querellis
<juve. evan. 4.629>	Proiecit templo tunc detestans argentum.
<juve. evan. 4.630>	Exorsusque suas laqueo sibi sumere poenas
<juve. evan. 4.631>	Informem rapuit ficus de uertice mortem.
<juve. evan. 4.632>	Inde sacerdotes, pretium quod sanguinis esset,
<juve. evan. 4.633>	Inlicitum fantes aditis concedere templi,
<juve. evan. 4.634>	Quod dare tum licitum, cum sanguis distraheretur,
<juve. evan. 4.635>	Credebant, agrum mercati nomine uero
<juve. evan. 4.636>	Sanguinis, horrendo signant scelera impia facto.
<juve. evan. 4.637>	Haec quondam cooperta canens uox uera profetae
<juve. evan. 4.638>	Euentum rerum patefecit in ordine saecli:
<juve. evan. 4.639>	Argenti triginta minas posuere profani
<juve. evan. 4.640>	Hoc pretium pretiosi corporis instituentes,
<juve. evan. 4.641>	Quod mox ad figuli rursus transfertur agellum.
<juve. evan. 4.642>	Traditus est trucibus iustus scelerisque ministris
<juve. evan. 4.643>	Militibus: scelerata ludibria corpore praebet.
<juve. evan. 4.644>	Purpureamque illi tunicam clamidemque rubentem
<juve. evan. 4.645>	Inducunt spinisque caput cinxere cruentis,
<juve. evan. 4.646>	Inque uicem sceptri dextram comitatur harundo.
<juve. evan. 4.647>	Tum genibus nixi regem dominumque salutant
<juve. evan. 4.648>	Iudaeae gentis faciemque lauere saliuis
<juve. evan. 4.649>	Vertice et in sancto plagis lusere nefandis.
<juve. evan. 4.650>	Haec ubi transegit miles ludibria demens,
<juve. evan. 4.651>	Indutum propriae ducebat tegmina uestis
<juve. evan. 4.652>	Et crucis ad poenam sanctum iustumque trahebat.
<juve. evan. 4.653>	Ecce sed egressi quendam cepere Simonem
<juve. evan. 4.654>	Cyrena genitum lignumque adferre iubebant,
<juve. evan. 4.655>	Quo dominum lucis iussis suffigere saeuis
<juve. evan. 4.656>	Instans urgebat saecli inmutabilis ordo.
<juve. evan. 4.657>	At postquam uentum est, ubi ruris Golgatha nomen,
<juve. evan. 4.658>	Permixtum felli uinum dant pocula Christo.
<juve. evan. 4.659>	Ille sed in summo gustu tractata recusat;
<juve. evan. 4.660>	Vt satis antiquis fieret per talia dictis,
<juve. evan. 4.661>	Nec tamen insultans hominum furor omnia poscit.
<juve. evan. 4.662>	Iamque cruci fixum pendebat in arbore corpus,
<juve. evan. 4.662a>	Vestesque milites IIII partiuntur in partes
<juve. evan. 4.663>	Intactaeque dedit tunicae sub sorte per omnes
<juve. evan. 4.664>	Militis unius seruans possessio textum.
<juve. evan. 4.665>	Et scriptum causae titulum meritique locarunt,
<juve. evan. 4.666>	Quod rex Iudaeae plebis gentisque fuisset.
<juve. evan. 4.667>	Accidit, ut pariter poenae consortia ferrent
<juve. evan. 4.668>	Latrones hinc inde duo; sed caeca furentis
<juve. evan. 4.669>	Insultat plebis fixo uaesania Christo:
<juve. evan. 4.670>	"Hic est, qui templum poterat dissoluere solus,
<juve. evan. 4.671>	Hic est, qui trino lucis reparare meatu.
<juve. evan. 4.672>	Sed nunc discendat suboles ueneranda Tonantis
<juve. evan. 4.673>	Et crucis e poena corpusque animamque resoluat."
<juve. evan. 4.674>	Haec uulgi proceres uaecordis dicta sequuntur;
<juve. evan. 4.675>	Atque Pharisaei scribaeque et factio demens
<juve. evan. 4.676>	Inludunt motuque caput linguasque loquellis
<juve. evan. 4.677>	Insanis quatiunt aeternae ad uincula poenae:
<juve. evan. 4.678>	"Nonne alios quondam trucibus seruare solebat
<juve. evan. 4.679>	Morborum uinclis? Sese cur soluere poenis
<juve. evan. 4.680>	Non ualet? En regem nostrae quem credere gentis
<juve. evan. 4.681>	Debuimus: soluat ligni de robore corpus!
<juve. evan. 4.682>	Tunc sanctis digne poterimus credere signis.
<juve. evan. 4.683>	Confidit genitore Deo: dimittere poena
<juve. evan. 4.684>	Cur propriam non uult subolem ueneranda potestas?"
<juve. evan. 4.685>	Nec minus increpitant dextra laeuaque gementes
<juve. evan. 4.686>	Adfixi crucibus scelerum pro sorte latrones.
<juve. evan. 4.687>	Iam medium cursus lucis conscenderat orbem,
<juve. evan. 4.688>	Cum subito ex oculis fugit furuisque tenebris
<juve. evan. 4.689>	Induitur trepidumque diem sol nocte recondit.
<juve. evan. 4.690>	Ast ubi turbatus nonam transegerat horam
<juve. evan. 4.691>	Consternata suo redierunt lumina mundo.
<juve. evan. 4.692>	Et Christus magna genitorem uoce uocabat
<juve. evan. 4.693>	Hebraeae in morem linguae; sed nescia plebes
<juve. evan. 4.694>	Heliam uocitare putat. Tum concitus unus
<juve. evan. 4.695>	Cogebat spongo turpi calamoque reuincto
<juve. evan. 4.696>	Inpressum labiis acidum potare saporem.
<juve. evan. 4.697>	Cetera turba furens tali cum uoce cachinnat:
<juve. evan. 4.698>	"Spectemus pariter, caelo ne forte remissus
<juve. evan. 4.699>	Helias ueniat, celsa qui sede quiescit,
<juve. evan. 4.700>	Liberet et misero confixum stipite regem."
<juve. evan. 4.701>	Tum clamor Domini magno conamine missus
<juve. evan. 4.702>	Aetheriis animam comitem conmiscuit auris.
<juve. evan. 4.703>	Scinduntur pariter sancti uelamina templi
<juve. evan. 4.704>	Carbasaque in geminas partes disrupta dehiscunt
<juve. evan. 4.705>	Et tremebunda omni concussa est pondere tellus,
<juve. evan. 4.706>	Dissiliuntque suo ruptae de corpore cautes.
<juve. evan. 4.707>	Tum ueterum monumenta uirum patuere repulsis
<juve. evan. 4.708>	Obicibus iustaeque animae per membra reuersae
<juve. evan. 4.709>	Et uisi passim populi per moenia late
<juve. evan. 4.710>	Errauere urbis: sic terrent omnia mundum,
<juve. evan. 4.711>	Militibus primis quatiuntur corda pauore,
<juve. evan. 4.712>	Dedita qui saeuae seruabant corpora poenae,
<juve. evan. 4.713>	Et subolem dixere Dei Christumque fatentur.
<juve. evan. 4.714>	E speculis matres miracula tanta tuentur
<juve. evan. 4.715>	Omnes, obsequium Christo quae ferre solebant.
<juve. evan. 4.716>	Iam decedenti uesper succedere soli
<juve. evan. 4.717>	Coeperat, et procerum solus cum iustior audet
<juve. evan. 4.718>	Corpus ad extremum munus deposcere Christi.
<juve. evan. 4.719>	Hic ab Arimathia nomen gestabat Ioseph,
<juve. evan. 4.720>	Qui quondam uerbis aures praebebat Iesu.
<juve. evan. 4.721>	Pilatum tunc iste rogat, sibi cedere membra,
<juve. evan. 4.722>	Quis nuper tulerat uitam uis horrida poenae.
<juve. evan. 4.723>	Concessit praeses et corpus fulgida lino
<juve. evan. 4.724>	Texta tegunt saxique nouo conponitur antro.
<juve. evan. 4.725>	Limen concludunt inmensa uolumina petrae;
<juve. evan. 4.726>	E speculis seruant matres et cuncta tuentur.
<juve. evan. 4.727>	Iamque dies rutilo conplebat lumine terras,
<juve. evan. 4.728>	Otia qui semper prisca de lege iubebat,
<juve. evan. 4.729>	Nulla sed inmitis procerum furor otia seruat.
<juve. evan. 4.730>	Conueniunt onerantque simul sic iudicis aures:
<juve. evan. 4.731>	"Erroris laqueos iustissima poena resoluit.
<juve. evan. 4.732>	Nunc meminisse decet; quoniam planus ille solebat
<juve. evan. 4.733>	Vulgari semper iactans promittere plebi,
<juve. evan. 4.734>	E mortis sese tenebris ad lumina uitae
<juve. evan. 4.735>	Cum trino solis pariter remeare recursu.
<juve. evan. 4.736>	Hoc petimus, custos miles noua funera seruet,
<juve. evan. 4.737>	Ne fera discipulis furandi audacia corpus
<juve. evan. 4.738>	Consurgat turbetque recens insania plebem."
<juve. evan. 4.739>	Et Pilatus ad haec: "Miles permittitur" inquit
<juve. evan. 4.740>	"Seruare, ut uultis, corpus tellure sepultum."
<juve. evan. 4.741>	Conueniunt saxique ingentia pondera uoluunt,
<juve. evan. 4.742>	Et limen signis et saxum milite seruant.
<juve. evan. 4.743>	Sidera iam noctis uenturo cedere soli
<juve. evan. 4.744>	Incipiunt, tumuli matres tum uisere saeptum
<juve. evan. 4.745>	Concurrunt, motus sed terram protinus omnem
<juve. evan. 4.746>	Concutit et caelo lapsus discendit aperto
<juve. evan. 4.747>	Nuntius et saxum tumuli de limine uoluit.
<juve. evan. 4.748>	Illius et facies splendet ceu fulguris ignis,
<juve. evan. 4.749>	Et niuis ad speciem lucent uelamina uestis.
<juve. evan. 4.750>	Militibus terror sensum discluserat omnem
<juve. evan. 4.751>	Et iacuere simul ceu fusa cadauera leto.
<juve. evan. 4.752>	Ille sed ad matres tali cum uoce profatur:
<juve. evan. 4.753>	"Vestra pauor nullus quatiens nunc corda fatiget;
<juve. evan. 4.754>	Nam manifesta fides, sanctum uos quaerere corpus,
<juve. evan. 4.755>	Quod crucis in ligno scelerata insania fixit.
<juve. evan. 4.756>	Surrexit Christus aeternaque lumina uitae
<juve. evan. 4.757>	Corpore cum sancto deuicta morte recepit.
<juve. evan. 4.758>	Visere iam uobis licitum est, quod sede sepulchri
<juve. evan. 4.759>	Nulla istic iaceant, fuerant quae condita membra.
<juve. evan. 4.760>	Dicite praeterea celeri properoque recursu
<juve. evan. 4.761>	Discipulis, Christum remeasse in luminis oras,
<juve. evan. 4.762>	Inque Galilaeam laetum praecedere terram."
<juve. evan. 4.763>	His dictis uisisque animos perfuderat ardens
<juve. evan. 4.764>	Laetitia attonitis stupor ancipitique pauore.
<juve. evan. 4.765>	Denique praecipiti celebrantes gaudia cursu
<juve. evan. 4.766>	Talia discipulis referunt tumulumque relinquunt.
<juve. evan. 4.767>	Ecce iteris medio clarus se ostendit Iesus
<juve. evan. 4.768>	Et fidas matres blandus saluere iubebat.
<juve. evan. 4.769>	Occurrunt illae et genibus plantisque prehensis
<juve. evan. 4.770>	Victorem leti pauidae uenerantur Iesum.
<juve. evan. 4.771>	Talibus ille dehinc praeceptis pectora firmat:
<juve. evan. 4.772>	"Mentibus absistat fidei pauor omnis et ista
<juve. evan. 4.773>	Fratribus en nostris propere mandata referte.
<juve. evan. 4.774>	Nostri conspectus si cura est, ite uolentes
<juve. evan. 4.775>	Inque Galilaeam propere transcurrite terram."
<juve. evan. 4.776>	Interea tumulo custodum exterrita corda;
<juve. evan. 4.777>	Mittunt e numero partem, quae tanta referret
<juve. evan. 4.778>	Iudaeis rerum miracula. Sed manus amens
<juve. evan. 4.779>	Iam semel insano penitus deuota furori
<juve. evan. 4.780>	Praemia militibus certatim magna rependit
<juve. evan. 4.781>	Et famam argento redimit, quod limine rupto
<juve. evan. 4.782>	Furtim sustulerit corpus defensa tenebris
<juve. evan. 4.783>	Occulte rapiens audacia discipulorum.
<juve. evan. 4.784>	Iamque Galilaeos conscenderat anxia montes
<juve. evan. 4.785>	Mandatis Christi concurrens turba suorum:
<juve. evan. 4.786>	Cernitur ecce suis proles ueneranda Tonantis.
<juve. evan. 4.787>	Illum procumbens sancte chorus omnis adorat;
<juve. evan. 4.788>	Nec tamen in cunctis pariter fundata manebat
<juve. evan. 4.789>	Pectoribus uirtus, nam pars dubitabat eorum.
<juve. evan. 4.790>	Tunc sic discipulos clarus conpellat Iesus:
<juve. evan. 4.791>	"In caelo et terris genitor mihi cuncta subegit,
<juve. evan. 4.792>	Me pater est uobis dignatus mittere lucem.
<juve. evan. 4.793>	Gentibus haut aliter nunc uos ego mittere cunctis
<juve. evan. 4.794>	Institui, uestrum est cunctas mihi iungere gentes.
<juve. evan. 4.795>	Pergite et ablutos homines purgantibus undis
<juve. evan. 4.796>	Nomine sub sancto patris natique lauate,
<juve. evan. 4.797>	Viuifici pariter currant spiramina flatus.
<juve. evan. 4.798>	Ablutisque dehinc nostra insinuate docentes
<juve. evan. 4.799>	Praecepta, ut uitam possint agitare perennem;
<juve. evan. 4.800>	Nec uobis umquam nostri praesentia deerit,
<juve. evan. 4.801>	Donec consumens dissoluat saecula finis."
<juve. evan. 4.>	FINIVNT QVATTVOR LIBRI IVVENCI INCIPIT VERSVS EIVSDEM
<juve. evan. 4.802>	Has mea mens fidei uires sanctique timoris
<juve. evan. 4.803>	Cepit et in tantum lucet mihi gratia Christi,
<juve. evan. 4.804>	Versibus ut nostris diuinae gloria legis
<juve. evan. 4.805>	Ornamenta libens caperet terrestria linguae.
<juve. evan. 4.806>	Haec mihi pax Christi tribuit, pax haec mihi saecli,
<juve. evan. 4.807>	Quam fouet indulgens terrae regnator apertae
<juve. evan. 4.808>	Constantinus, adest cui gratia digna merenti,
<juve. evan. 4.809>	Qui solus regnum sacri sibi nominis horret
<juve. evan. 4.810>	Inponi pondus, quo iustis dignior actis
<juve. evan. 4.811>	Aeternam capiat diuina in saecula uitam
<juve. evan. 4.812>	Per dominum lucis Christum, qui in saecula regnat.
<juve. evan. 4.>	EXPLICIVNT LIBRI IIII EVANGELIORVM VERSIBVS GAI VETTII AQVILINI IVVENCI PRESBITERI
<juve. evan. praefatio 1.>	PRAEFATIO
<juve. evan. praefatio 1.1>	Mattheus instituit uirtutum tramite mores
<juve. evan. praefatio 1.2>	Et bene uiuendi iusto dedit ordine leges.
<juve. evan. praefatio 1.3>	Marcus amat terras inter caelumque uolare
<juve. evan. praefatio 1.4>	Et uehemens aquila stricto secat omnia lapsu.
<juve. evan. praefatio 1.5>	Lucas uberius describit proelia Christi,
<juve. evan. praefatio 1.6>	Iure sacer uitulus, quia uatum munia fatur.
<juve. evan. praefatio 1.7>	Iohannes fremit ore leo, similis rugienti
<juve. evan. praefatio 1.8>	Intonat aeternae pandens mysteria uitae.
<juve. evan. praefatio 2.>	ITEM PRAEFATIO
<juve. evan. praefatio 2.1>	Inmortale nihil mundi conpage tenetur,
<juve. evan. praefatio 2.2>	Non orbis, non regna hominum, non aurea Roma,
<juve. evan. praefatio 2.3>	Non mare, non tellus, non ignea sidera caeli.
<juve. evan. praefatio 2.4>	Nam statuit genitor rerum inreuocabile tempus,
<juve. evan. praefatio 2.5>	Quo cunctum torrens rapiat flamma ultima mundum.
<juve. evan. praefatio 2.6>	Sed tamen innumeros homines sublimia facta
<juve. evan. praefatio 2.7>	Et uirtutis honos in tempora longa frequentant,
<juve. evan. praefatio 2.8>	Adcumulant quorum famam laudesque poetae.
<juve. evan. praefatio 2.9>	Hos celsi cantus, Smyrnae de fonte fluentes,
<juve. evan. praefatio 2.10>	Illos Minciadae celebrat dulcedo Maronis.
<juve. evan. praefatio 2.11>	Nec minor ipsorum discurrit gloria uatum,
<juve. evan. praefatio 2.12>	Quae manet aeternae similis, dum saecla uolabunt
<juve. evan. praefatio 2.13>	Et uertigo poli terras atque aequora circum
<juve. evan. praefatio 2.14>	Aethera sidereum iusso moderamine uoluet.
<juve. evan. praefatio 2.15>	Quod si tam longam meruerunt carmina famam,
<juve. evan. praefatio 2.16>	Quae ueterum gestis hominum mendacia nectunt,
<juve. evan. praefatio 2.17>	Nobis certa fides aeternae in saecula laudis
<juve. evan. praefatio 2.18>	Inmortale decus tribuet meritumque rependet.
<juve. evan. praefatio 2.19>	Nam mihi carmen erit Christi uitalia gesta,
<juve. evan. praefatio 2.20>	Diuinum populis falsi sine crimine donum.
<juve. evan. praefatio 2.21>	Nec metus, ut mundi rapiant incendia secum
<juve. evan. praefatio 2.22>	Hoc opus; hoc etenim forsan me subtrahet igni
<juve. evan. praefatio 2.23>	Tunc, cum flammiuoma discendet nube coruscans
<juve. evan. praefatio 2.24>	Iudex, altithroni genitoris gloria, Christus.
<juve. evan. praefatio 2.>	INVOCATIO
<juve. evan. praefatio 2.25>	Ergo age! Sanctificus adsit mihi carminis auctor
<juve. evan. praefatio 2.26>	Spiritus, et puro mentem riget amne canentis
<juve. evan. praefatio 2.27>	Dulcis Iordanis, ut Christo digna loquamur.
