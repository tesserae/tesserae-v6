<vale. argo. 1.1>	Prima deum magnis canimus freta peruia natis
<vale. argo. 1.2>	Fatidicamque ratem, Scythici quae Phasidis oras
<vale. argo. 1.3>	Ausa sequi mediosque inter iuga concita cursus
<vale. argo. 1.4>	Rumpere flammifero tandem consedit Olympo.
<vale. argo. 1.5>	Phoebe, mone, si Cumaeae mihi conscia uatis
<vale. argo. 1.6>	Stat casta cortina domo, si laurea digna
<vale. argo. 1.7>	Fronte uiret. tuque o pelagi cui maior aperti
<vale. argo. 1.8>	Fama, Caledonius postquam tua carbasa uexit
<vale. argo. 1.9>	Oceanus, Phrygios prius indignatus Iulos,
<vale. argo. 1.10>	Eripe me populis et habenti nubila terrae,
<vale. argo. 1.11>	Sancte pater, ueterumque faue ueneranda canenti
<vale. argo. 1.12>	Facta uirum: uersam proles tua pandit Idumen
<vale. argo. 1.13>	Namque potest, Solymo nigrantem puluere fratrem
<vale. argo. 1.14>	Spargentemque faces et in omni turre furentem.
<vale. argo. 1.15>	Ille tibi cultusque deum delubraque centum
<vale. argo. 1.16>	Instituet cum tu, genitor, lucebis ab omni
<vale. argo. 1.17>	Parte poli; neque enim Tyriae Cynosura carinae
<vale. argo. 1.18>	Certior aut Grais Helice seruanda magistris
<vale. argo. 1.19>	Tu <si> signa dabis, sed te duce Graecia mittet
<vale. argo. 1.20>	Et Sidon Nilusque rates. nunc nostra serenus
<vale. argo. 1.21>	Orsa iuues, haec ut Latias uox impleat urbes.
<vale. argo. 1.22>	Haemoniam primis Pelias frenabat ab annis,
<vale. argo. 1.23>	Iam grauis et longus populis metus; illius amnes
<vale. argo. 1.24>	Ionium quicumque petunt, ille Othryn et Haemum
<vale. argo. 1.25>	Atque imum felix uersabat uomere Olympum.
<vale. argo. 1.26>	Sed non ulla quies animo fratrisque pauenti
<vale. argo. 1.27>	Progeniem diuumque minas; hunc nam fore regi
<vale. argo. 1.28>	Exitio uatesque canunt pecudumque per aras
<vale. argo. 1.29>	Terrifici monitus iterant: super ipsius ingens
<vale. argo. 1.30>	Instat fama uiri uirtusque haud laeta tyranno.
<vale. argo. 1.31>	Ergo anteire metus iuuenemque exstinguere pergit
<vale. argo. 1.32>	Aesonium letique uias ac tempora uersat.
<vale. argo. 1.33>	Sed neque bella uidet Graias neque monstra per urbes
<vale. argo. 1.34>	Vlla: Cleonaeo iam tempora clausus hiatu
<vale. argo. 1.35>	Alcides, olim Lernae defensus ab angue
<vale. argo. 1.36>	Arcas, et ambobus iam cornua fracta iuuencis.
<vale. argo. 1.37>	Ira maris uastique placent discrimina ponti.
<vale. argo. 1.38>	Tum iuuenem tranquilla tuens nec fronte timendus
<vale. argo. 1.39>	Occupat et fictis dat uultum et pondera dictis.
<vale. argo. 1.40>	"Hanc mihi militiam, ueterum quae pulchrior actis,
<vale. argo. 1.41>	Adnue daque animum. nostri de sanguine Phrixus
<vale. argo. 1.42>	Cretheos ut patrias audis effugerit aras.
<vale. argo. 1.43>	Hunc ferus Aeetes, Scythiam Phasinque rigentem
<vale. argo. 1.44>	Qui colit (heu magni Solis pudor), hospita uina
<vale. argo. 1.45>	<>
<vale. argo. 1.46>	Nil nostri diuumque memor. non nuntia tantum
<vale. argo. 1.47>	Fama refert: ipsum iuuenem tam saeua gementem,
<vale. argo. 1.48>	Ipsum ego, cum serus fessos sopor alligat artus,
<vale. argo. 1.49>	Aspicio, lacera adsiduis namque illius umbra
<vale. argo. 1.50>	Questibus et magni numen maris excitat Helle.
<vale. argo. 1.51>	Si mihi quae quondam uires, tum pendere poenas
<vale. argo. 1.52>	Colchida iam et regis caput hic atque arma uideres.
<vale. argo. 1.53>	Olim annis ille ardor hebet, necdum mea proles
<vale. argo. 1.54>	Imperio et belli rebus matura marique.
<vale. argo. 1.55>	Tu, cui iam curaeque uigent animique uiriles,
<vale. argo. 1.56>	I, decus, et pecoris Nephelaei uellera Graio
<vale. argo. 1.57>	Redde tholo ac tantis temet dignare periclis."
<vale. argo. 1.58>	Talibus hortatus iuuenem propiorque iubenti
<vale. argo. 1.59>	Conticuit: cautes Scythico concurrere ponto
<vale. argo. 1.60>	Cyaneas tantoque silet possessa dracone
<vale. argo. 1.61>	Vellera, multifidas regis quem filia linguas
<vale. argo. 1.62>	Vibrantem ex adytis cantu dapibusque uocabat
<vale. argo. 1.63>	Et dabat externo liuentia mella ueneno.
<vale. argo. 1.64>	Mox taciti patuere doli, nec uellera curae
<vale. argo. 1.65>	Esse uiro, sed sese odiis immania cogi
<vale. argo. 1.66>	In freta; qua iussos sed tandem quaerere Colchos
<vale. argo. 1.67>	Arte queat? nunc aerii plantaria uellet
<vale. argo. 1.68>	Perseos aut currus et quos frenasse dracones
<vale. argo. 1.69>	Creditus ignaras Cereris qui uomere terras
<vale. argo. 1.70>	Imbuit et flaua quercum damnauit arista.
<vale. argo. 1.71>	Heu quid agat? populumne leuem ueterique tyranno
<vale. argo. 1.72>	Infensum atque olim miserantes Aesona patres
<vale. argo. 1.73>	Aduocet, an socia Iunone et Pallade fretus
<vale. argo. 1.74>	Armisona speret magis et freta iussa capessat,
<vale. argo. 1.75>	Siqua operis tanti domito consurgere ponto
<vale. argo. 1.76>	Fama queat? tu sola animos mentemque peruris,
<vale. argo. 1.77>	Gloria; te uiridem uidet immunemque senectae
<vale. argo. 1.78>	Phasidis in ripa stantem iuuenesque uocantem.
<vale. argo. 1.79>	Tandem animum incertum confusaque pectora firmat
<vale. argo. 1.80>	Religio, tendensque pias ad sidera palmas
<vale. argo. 1.81>	"Omnipotens regina," inquit "quam, turbidus atro
<vale. argo. 1.82>	Aethere caeruleum quateret cum Iuppiter imbrem,
<vale. argo. 1.83>	Ipse ego praecipiti tumidum per Enipea nimbo
<vale. argo. 1.84>	In campos et tuta tuli nec credere quiui
<vale. argo. 1.85>	Ante deam quam te tonitru nutuque reposci
<vale. argo. 1.86>	Coniugis et subita raptam formidine uidi,
<vale. argo. 1.87>	Da Scythiam Phasinque mihi; tuque, innuba Pallas,
<vale. argo. 1.88>	Eripe me. uestris egomet tunc uellera templis
<vale. argo. 1.89>	Illa dabo, dabit auratis et cornibus igni
<vale. argo. 1.90>	Colla pater niueique greges altaria cingent."
<vale. argo. 1.91>	Accepere deae celerique per aethera lapsu
<vale. argo. 1.92>	Diuersas petiere uias. in moenia pernix
<vale. argo. 1.93>	Thespiaca ad carum Tritonia deuolat Argum.
<vale. argo. 1.94>	Moliri hunc puppem iubet et demittere ferro
<vale. argo. 1.95>	Robora, Peliacas et iam comes exit in umbras.
<vale. argo. 1.96>	At Iuno Argolicas pariter Macetumque per urbes
<vale. argo. 1.97>	Spargit inexpertos temptare parentibus Austros
<vale. argo. 1.98>	Aesoniden: iam stare ratem remisque superbam
<vale. argo. 1.99>	Poscere quos reuehat rebusque in saecula tollat.
<vale. argo. 1.100>	Omnis adest quae iam bellis spectataque fama
<vale. argo. 1.101>	Turba ducum, primae seu quos in flore iuuentae
<vale. argo. 1.102>	Temptamenta tenent necdum data copia rerum.
<vale. argo. 1.103>	At quibus aruorum studiumque insontis aratri,
<vale. argo. 1.104>	Hos stimulant magnaque ratem per lustra uiasque
<vale. argo. 1.105>	Visi laude canunt manifesto in lumine Fauni
<vale. argo. 1.106>	Siluarumque deae atque elatis cornibus Amnes.
<vale. argo. 1.107>	Protinus Inachiis ultro Tirynthius Argis
<vale. argo. 1.108>	Aduolat, Arcadio cuius flammata ueneno
<vale. argo. 1.109>	Tela puer facilesque umeris gaudentibus arcus
<vale. argo. 1.110>	Gestat Hylas; uelit ille quidem, sed dextera nondum
<vale. argo. 1.111>	Par oneri clauaeque capax. quos talibus amens
<vale. argo. 1.112>	Insequitur solitosque nouat Saturnia questus:
<vale. argo. 1.113>	"O utinam Graiae rueret non omne iuuentae
<vale. argo. 1.114>	In noua fata decus, nostrique Eurystheos haec nunc
<vale. argo. 1.115>	Iussa forent. imbrem et tenebras saeuumque tridentem
<vale. argo. 1.116>	Iamiam ego et inuiti torsissem coniugis ignem.
<vale. argo. 1.117>	Nunc quoque nec socium nostrae columenue carinae
<vale. argo. 1.118>	Esse uelim, Herculeis nec me umquam fidere fas sit
<vale. argo. 1.119>	Auxiliis comiti et tantum debere superbo."
<vale. argo. 1.120>	Dixit et Haemonias oculos detorquet ad undas.
<vale. argo. 1.121>	Feruere cuncta uirum coetu, simul undique cernit
<vale. argo. 1.122>	Delatum nemus et docta resonare bipenni
<vale. argo. 1.123>	Litora; iam pinus gracili dissoluere lamna
<vale. argo. 1.124>	Thespiaden iungique latus lentoque sequaces
<vale. argo. 1.125>	Molliri uidet igne trabes remisque paratis
<vale. argo. 1.126>	Pallada uelifero quaerentem bracchia malo.
<vale. argo. 1.127>	Constitit ut, longo moles non peruia ponto,
<vale. argo. 1.128>	Puppis, et ut tenues subiere latentia cerae
<vale. argo. 1.129>	Lumina, picturae uarios super addit honores.
<vale. argo. 1.130>	Hic sperata ** Tyrrheni tergore piscis
<vale. argo. 1.131>	Peleos in thalamos uehitur Thetis; aequora delphin
<vale. argo. 1.132>	Corripit, <illa> sedet deiecta in lumina palla
<vale. argo. 1.133>	Nec Ioue maiorem nasci suspirat Achillem.
<vale. argo. 1.134>	Hanc Panope Dotoque soror laetataque fluctu
<vale. argo. 1.135>	Prosequitur nudis pariter Galatea lacertis
<vale. argo. 1.136>	Antra petens; Siculo reuocat de litore Cyclops.
<vale. argo. 1.137>	Contra ignis uiridique torus de fronde dapesque
<vale. argo. 1.138>	Vinaque et aequoreos inter cum coniuge diuos
<vale. argo. 1.139>	Aeacides, pulsatque chelyn post pocula Chiron.
<vale. argo. 1.140>	Parte alia Pholoe multoque insanus Iaccho
<vale. argo. 1.141>	Rhoecus et Atracia subitae de uirgine pugnae.
<vale. argo. 1.142>	Crateres mensaeque uolant araeque deorum
<vale. argo. 1.143>	Poculaque, insignis ueterum labor. optimus hasta
<vale. argo. 1.144>	Hic Peleus, hic ense furens agnoscitur Aeson;
<vale. argo. 1.145>	Fert grauis inuito uictorem Nestora tergo
<vale. argo. 1.146>	Monychus, ardenti peragit Clanis Actora quercu;
<vale. argo. 1.147>	Nigro Nessus equo fugit acclinisque tapetis
<vale. argo. 1.148>	In mediis uacuo condit caput Hippasus auro.
<vale. argo. 1.149>	Haec quamquam miranda minus stupet Aesone natus
<vale. argo. 1.150>	Et secum "heu miseros nostrum natosque patresque.
<vale. argo. 1.151>	Hacine nos animae faciles rate nubila contra
<vale. argo. 1.152>	Mittimur? in solum nunc saeuiet Aesona pontus?
<vale. argo. 1.153>	Non iuuenem in casus eademque pericula Acastum
<vale. argo. 1.154>	Abripiam? inuisae Pelias freta tuta carinae
<vale. argo. 1.155>	Optet et exoret nostris cum matribus undas."
<vale. argo. 1.156>	Talia iactanti laeuum Iouis armiger aethra
<vale. argo. 1.157>	Aduenit et ualidis fixam erigit unguibus agnam.
<vale. argo. 1.158>	At procul e stabulis trepidi clamore sequuntur
<vale. argo. 1.159>	Pastores fremitusque canum; citus occupat auras
<vale. argo. 1.160>	Raptor et Aegaei super effugit alta profundi.
<vale. argo. 1.161>	Accipit augurium Aesonides laetusque superbi
<vale. argo. 1.162>	Tecta petit Peliae. prior huic tum regia proles
<vale. argo. 1.163>	Aduolat amplexus fraternaque pectora iungens.
<vale. argo. 1.164>	Ductor ait "non degeneres, ut reris, Acaste,
<vale. argo. 1.165>	Venimus ad questus: socium te iungere coeptis
<vale. argo. 1.166>	Est animus; neque enim Telamon aut Canthus et Idas
<vale. argo. 1.167>	Tyndareusque puer mihi uellere dignior Helles.
<vale. argo. 1.168>	O quantum terrae, quantum cognoscere caeli
<vale. argo. 1.169>	Permissum est! pelagus quantos aperimus in usus!
<vale. argo. 1.170>	Nunc forsan graue reris opus, sed laeta recurret
<vale. argo. 1.171>	Cum ratis et caram cum iam mihi reddet Iolcon
<vale. argo. 1.172>	Quis pudor heu nostros tibi tunc audire labores,
<vale. argo. 1.173>	Quam referam uisas tua per suspiria gentes!"
<vale. argo. 1.174>	Nec passus rex plura uirum "sat multa parato
<vale. argo. 1.175>	In quaecumque uocas; nec nos" ait, "optime, segnes
<vale. argo. 1.176>	Credideris patriisue magis confidere regnis
<vale. argo. 1.177>	Quam tibi, si primos duce te uirtutis honores
<vale. argo. 1.178>	Carpere, fraternae si des accrescere famae.
<vale. argo. 1.179>	Quin ego, nequa metu nimio me cura parentis
<vale. argo. 1.180>	Impediat, fallam ignarum subitusque paratis
<vale. argo. 1.181>	Tunc adero, primas linquet cum puppis harenas."
<vale. argo. 1.182>	Dixerat. ille animos promissaque talia laetus
<vale. argo. 1.183>	Accipit et gressus auidos ad litora uertit.
<vale. argo. 1.184>	At ducis imperiis Minyae monituque frequentes
<vale. argo. 1.185>	Puppem umeris subeunt et tento poplite proni
<vale. argo. 1.186>	Decurrunt intrantque fretum; non clamor anhelis
<vale. argo. 1.187>	Nauticus aut blandus testudine defuit Orpheus.
<vale. argo. 1.188>	Tum laeti statuunt aras. tibi, rector aquarum,
<vale. argo. 1.189>	Summus honor, tibi caeruleis in litore uittis
<vale. argo. 1.190>	Et Zephyris Glaucoque bouem Thetidique iuuencam
<vale. argo. 1.191>	Deicit Ancaeus: non illo certior alter
<vale. argo. 1.192>	Pinguia letifera perfringere colla bipenni.
<vale. argo. 1.193>	Ipse ter aequoreo libans carchesia patri
<vale. argo. 1.194>	Sic ait Aesonides: "o qui spumantia nutu
<vale. argo. 1.195>	Regna quatis terrasque salo complecteris omnes,
<vale. argo. 1.196>	Da ueniam. scio me cunctis e gentibus unum
<vale. argo. 1.197>	Illicitas temptare uias hiememque mereri:
<vale. argo. 1.198>	Sed non sponte feror, nec nunc mihi iungere montes
<vale. argo. 1.199>	Mens tamen aut summo deposcere fulmen Olympo.
<vale. argo. 1.200>	Ne Peliae te uota trahant; ille aspera iussa
<vale. argo. 1.201>	Repperit et Colchos in me luctumque meorum.
<vale. argo. 1.202>	*illumetu* tantum non indignantibus undis
<vale. argo. 1.203>	Hoc caput accipias et pressam regibus alnum."
<vale. argo. 1.204>	Sic fatus pingui cumulat libamine flammam.
<vale. argo. 1.205>	Protulit ut crinem densis luctatus in extis
<vale. argo. 1.206>	Ignis et escendit salientia uiscera tauri,
<vale. argo. 1.207>	Ecce sacer totusque dei per litora Mopsus
<vale. argo. 1.208>	Immanis uisu uittamque comamque per auras
<vale. argo. 1.209>	Surgentem laurusque rotat. uox reddita tandem,
<vale. argo. 1.210>	Vox horrenda uiris; tum facta silentia uati.
<vale. argo. 1.211>	"Heu quaenam aspicio? nostris modo concitus ausis
<vale. argo. 1.212>	Aequoreos uocat ecce deos Neptunus et ingens
<vale. argo. 1.213>	Concilium. fremere et legem defendere cuncti
<vale. argo. 1.214>	Hortantur. sic amplexu, sic, pectora fratris,
<vale. argo. 1.215>	Iuno, tene, tuque o puppem ne desere, Pallas;
<vale. argo. 1.216>	Nunc patrui, nunc, flecte minas. cessere ratemque
<vale. argo. 1.217>	Accepere mari. per quot discrimina rerum
<vale. argo. 1.218>	Expedior! subita cur pulcher harundine crines
<vale. argo. 1.219>	Velat Hylas? unde urna umeris niueosque per artus
<vale. argo. 1.220>	Caeruleae uestes? unde haec tibi uulnera, Pollux?
<vale. argo. 1.221>	Quantus io tumidis taurorum e naribus ignis!
<vale. argo. 1.222>	Tollunt se galeae sulcisque ex omnibus hastae
<vale. argo. 1.223>	Et iam iamque umeri. quem circum uellera Martem
<vale. argo. 1.224>	Aspicio? quaenam aligeris secat anguibus auras
<vale. argo. 1.225>	Caede madens? quos ense ferit? miser, eripe paruos,
<vale. argo. 1.226>	Aesonide. cerno et thalamos ardere iugales."
<vale. argo. 1.227>	Iamdudum ** Minyas ambage ducemque
<vale. argo. 1.228>	Terrificat; sed enim contra Phoebeius Idmon
<vale. argo. 1.229>	Non pallore uiris, non ullo horrore comarum
<vale. argo. 1.230>	Terribilis, plenus fatis Phoeboque quieto,
<vale. argo. 1.231>	Cui genitor tribuit monitu praenoscere diuum
<vale. argo. 1.232>	Omina, seu flammas seu lubrica comminus exta
<vale. argo. 1.233>	Seu plenum certis interroget aera pinnis,
<vale. argo. 1.234>	Sic sociis Mopsoque canit: "quantum augur Apollo
<vale. argo. 1.235>	Flammaque prima docet, praeduri plena laboris
<vale. argo. 1.236>	Cerno equidem, patiens sed quae ratis omnia uincet.
<vale. argo. 1.237>	Ingentes durate animae dulcesque parentum
<vale. argo. 1.238>	Tendite ad amplexus." lacrimae cecidere canenti
<vale. argo. 1.239>	Quod sibi iam clausos inuenit in ignibus Argos.
<vale. argo. 1.240>	Vix ea fatus erat iungit cum talia ductor
<vale. argo. 1.241>	Aesonius: "superum quando consulta uidetis,
<vale. argo. 1.242>	O socii, tantisque datur spes maxima coeptis,
<vale. argo. 1.243>	Vos quoque nunc uires animosque afferte paternos.
<vale. argo. 1.244>	Non mihi Thessalici pietas culpanda tyranni
<vale. argo. 1.245>	Suspectiue doli: deus haec, deus, omine dextro
<vale. argo. 1.246>	Imperat; ipse suo uoluit commercia mundo
<vale. argo. 1.247>	Iuppiter et tantos hominum miscere labores.
<vale. argo. 1.248>	Ite, uiri, mecum dubiisque euincite rebus
<vale. argo. 1.249>	Quae meminisse iuuet nostrisque nepotibus instent.
<vale. argo. 1.250>	Hanc uero, socii, uenientem <in> litore laeti
<vale. argo. 1.251>	Dulcibus alloquiis ludoque educite noctem."
<vale. argo. 1.252>	Paretur. molli iuuenes funduntur in alga,
<vale. argo. 1.253>	Conspicuusque toris Tirynthius. exta ministri
<vale. argo. 1.254>	Rapta simul ueribus Cereremque dedere canistris.
<vale. argo. 1.255>	Iamque aderat summo decurrens uertice Chiron
<vale. argo. 1.256>	Clamantemque patri procul ostendebat Achillem.
<vale. argo. 1.257>	Vt puer ad notas erectum Pelea uoces
<vale. argo. 1.258>	Vidit et ingenti tendentem bracchia passu,
<vale. argo. 1.259>	Adsiluit caraque diu ceruice pependit.
<vale. argo. 1.260>	Illum nec ualido spumantia pocula Baccho
<vale. argo. 1.261>	Sollicitant ueteri nec conspicienda metallo
<vale. argo. 1.262>	Signa tenent: stupet in ducibus magnumque sonantes
<vale. argo. 1.263>	Haurit et Herculeo fert comminus ora leoni.
<vale. argo. 1.264>	Laetus at impliciti Peleus rapit oscula nati
<vale. argo. 1.265>	Suspiciensque polum "placido si currere fluctu
<vale. argo. 1.266>	Pelea uultis" ait "uentosque optare ferentes,
<vale. argo. 1.267>	Hoc, superi, seruate caput. tu cetera, Chilon,
<vale. argo. 1.268>	Da mihi. te paruus lituos et bella loquentem
<vale. argo. 1.269>	Miretur; sub te puerilia tela magistro
<vale. argo. 1.270>	Venator ferat et nostram festinet ad hastam."
<vale. argo. 1.271>	Omnibus inde uiae calor additus; ire per altum
<vale. argo. 1.272>	Magna mente uolunt. Phrixi promittitur absens
<vale. argo. 1.273>	Vellus et auratis Argo reditura corymbis.
<vale. argo. 1.274>	Sol ruit et totum Minyis laetantibus undae
<vale. argo. 1.275>	Deduxere diem. sparguntur litore curuo
<vale. argo. 1.276>	Lumina nondum ullis terras monstrantia nautis.
<vale. argo. 1.277>	Thracius hic noctem dulci testudine uates
<vale. argo. 1.278>	Extrahit, ut steterit redimitus tempora uittis
<vale. argo. 1.279>	Phrixus et iniustas contectus nubibus aras
<vale. argo. 1.280>	Fugerit Inoo linquens Athamanta Learcho;
<vale. argo. 1.281>	Aureus ut iuuenem miserantibus intulit undis
<vale. argo. 1.282>	Vector et astrictis ut sedit cornibus Helle.
<vale. argo. 1.283>	Septem Aurora uias totidemque peregerat umbras
<vale. argo. 1.284>	Luna polo, dirimique procul non aequore uisa
<vale. argo. 1.285>	Coeperat a gemina discedere Sestos Abydo.
<vale. argo. 1.286>	Hic soror Aeoliden aeuum mansura per omne
<vale. argo. 1.287>	Deserit, heu saeuae nequiquam erepta nouercae.
<vale. argo. 1.288>	Illa quidem fessis longe petit umida palmis
<vale. argo. 1.289>	Vellera, sed bibulas urgenti pondere uestes
<vale. argo. 1.290>	Vnda trahit leuique manus labuntur ab auro.
<vale. argo. 1.291>	Quis tibi, Phrixe, dolor, rapido cum concitus aestu
<vale. argo. 1.292>	Respiceres miserae clamantia uirginis ora
<vale. argo. 1.293>	Extremasque manus sparsosque per aequora crines!
<vale. argo. 1.294>	Iamque mero ludoque modus positique quietis
<vale. argo. 1.295>	Conticuere toris; solus quibus ordine fusis
<vale. argo. 1.296>	Impatiens somni ductor manet. hunc grauis Aeson
<vale. argo. 1.297>	Et pariter uigil Alcimede spectantque tenentque
<vale. argo. 1.298>	Pleni oculos. illis placidi sermonis Iason
<vale. argo. 1.299>	Suggerit affatus turbataque pectora mulcet.
<vale. argo. 1.300>	Mox ubi uicta graui ceciderunt lumina somno
<vale. argo. 1.301>	Visa coronatae fulgens tutela carinae
<vale. argo. 1.302>	Vocibus his instare duci: "Dodonida quercum
<vale. argo. 1.303>	Ingredior, nec fatidicis auellere siluis
<vale. argo. 1.304>	Me nisi promisso potuit Saturnia caelo.
<vale. argo. 1.305>	Tempus adest; age rumpe moras, dumque aequore toto
<vale. argo. 1.306>	Currimus incertus si nubila duxerit aether,
<vale. argo. 1.307>	Iam nunc mitte metus fidens superisque mihique."
<vale. argo. 1.308>	Chaoniique uides famulam Iouis. aequora tecum
<vale. argo. 1.309>	Dixerat. ille pauens, laeto quamquam omine diuum,
<vale. argo. 1.310>	Prosiluit stratis. Minyas simul obtulit omnes
<vale. argo. 1.311>	Alma nouo crispans pelagus Tithonia Phoebo.
<vale. argo. 1.312>	Discurrunt transtris; hi celso cornua malo
<vale. argo. 1.313>	Expediunt, alii tonsas in marmore summo
<vale. argo. 1.314>	Praetemptant, prora funem legit Argus ab alta.
<vale. argo. 1.315>	Increscunt matrum gemitus et fortia languent
<vale. argo. 1.316>	Corda patrum; longis flentes amplexibus haerent.
<vale. argo. 1.317>	Vox tamen Alcimedes planctus supereminet omnes.
<vale. argo. 1.318>	Femineis tantum illa furens ululatibus obstat
<vale. argo. 1.319>	Obruat Idaeam quantum tuba Martia buxum
<vale. argo. 1.320>	Fatur et haec: "nate indignos aditure labores,
<vale. argo. 1.321>	Diuidimur; nec ad hos animum componere casus
<vale. argo. 1.322>	Ante datum, sed bella tibi terrasque timebam.
<vale. argo. 1.323>	Vota aliis facienda deis. si fata reducunt
<vale. argo. 1.324>	Te mihi, si trepidis placabile matribus aequor,
<vale. argo. 1.325>	Possum equidem lucemque pati longumque timorem.
<vale. argo. 1.326>	Sin aliud fortuna parat, miserere parentum,
<vale. argo. 1.327>	Mors bona, dum metus est nec adhuc dolor. ei mihi, Colchos
<vale. argo. 1.328>	Vnde ego et auecti timuissem uellera Phrixi?
<vale. argo. 1.329>	Quos iam mente dies, quam saeua insomnia curis
<vale. argo. 1.330>	Prospicio! quotiens raucos ad litoris ictus
<vale. argo. 1.331>	Deficiam Scythicum metuens pontumque polumque
<vale. argo. 1.332>	Nec de te credam nostris ingrata serenis!
<vale. argo. 1.333>	Da, precor, amplexus haesuraque uerba relinque
<vale. argo. 1.334>	Auribus et dulci iam nunc preme lumina dextra."
<vale. argo. 1.335>	Talibus Alcimede maeret; sed fortior Aeson
<vale. argo. 1.336>	Attollens dictis animos "o si mihi sanguis
<vale. argo. 1.337>	Quantus erat cum signiferum cratera minantem
<vale. argo. 1.338>	Non leuiore Pholum manus haec compescuit auro!
<vale. argo. 1.339>	Primus in aeratis posuissem puppibus arma
<vale. argo. 1.340>	Concussoque ratem gauderem tollere remo.
<vale. argo. 1.341>	Sed patriae ualuere preces auditaque magnis
<vale. argo. 1.342>	Vota deis: uideo nostro tot in aequore reges
<vale. argo. 1.343>	Teque ducem. tales, tales ego ducere suetus
<vale. argo. 1.344>	Atque sequi. nunc ille dies (det Iuppiter oro),
<vale. argo. 1.345>	Ille super quo te Scythici regisque marisque
<vale. argo. 1.346>	Victorem atque umeros ardentem uellere rapto
<vale. argo. 1.347>	Accipiam cedantque tuae mea facta iuuentae."
<vale. argo. 1.348>	Sic ait. ille suo collapsam pectore matrem
<vale. argo. 1.349>	Sustinuit magnaque senem ceruice recepit.
<vale. argo. 1.350>	Et iam finis erat. Zephyrumque ratemque morantes
<vale. argo. 1.351>	Soluerat amplexus tristi tuba tertia signo.
<vale. argo. 1.352>	Dant remo sua quisque uiri, dant nomina transtris.
<vale. argo. 1.353>	Hinc laeuum Telamon pelagus tenet, altior inde
<vale. argo. 1.354>	Occupat Alcides aliud mare, cetera pubes
<vale. argo. 1.355>	Diuiditur. celer Asterion, quem matre cadentem
<vale. argo. 1.356>	Peresius gemino fouit pater amne Cometes,
<vale. argo. 1.357>	Segnior Apidani uires ubi sentit Enipeus,
<vale. argo. 1.358>	Nititur hinc Talaus fratrisque Leodocus urget
<vale. argo. 1.359>	Remo terga sui, quos nobile contulit Argos.
<vale. argo. 1.360>	Hinc quoque missus adest quamuis arcentibus Idmon
<vale. argo. 1.361>	Alitibus; sed turpe uiro timuisse futura.
<vale. argo. 1.362>	Hic et Naubolides tortas consurgit in undas
<vale. argo. 1.363>	Iphitus, hic patrium frangit Neptunius aequor
<vale. argo. 1.364>	Qui tenet undisonam Psamathen semperque patentem
<vale. argo. 1.365>	Taenaron Euphemus, mollique a litore Pellae
<vale. argo. 1.366>	Deucalion certus iaculis et comminus ense
<vale. argo. 1.367>	Nobilis Amphion, pariter quos edidit Hypso
<vale. argo. 1.368>	Nec potuit similes uoluitue ediscere uultus.
<vale. argo. 1.369>	Tum ualida Clymenus percusso pectore tonsa
<vale. argo. 1.370>	Frater et Iphiclus puppem trahit, et face saeua
<vale. argo. 1.371>	In tua mox Danaos acturus saxa, Caphereu,
<vale. argo. 1.372>	Nauplius, et tortum non a Ioue fulmen Oileus
<vale. argo. 1.373>	Qui gemet Euboicas nato stridente per undas,
<vale. argo. 1.374>	Quique Erymanthei sudantem pondere monstri
<vale. argo. 1.375>	Amphitryoniaden Tegeaeo limine Cepheus
<vale. argo. 1.376>	Iuuit, et Amphidamas (at frater plenior actis
<vale. argo. 1.377>	Maluit Ancaeo uellus contingere Phrixi),
<vale. argo. 1.378>	Tectus et Eurytion seruato colla capillo
<vale. argo. 1.379>	Quem pater Aonias reducem tondebit ad aras.
<vale. argo. 1.380>	Te quoque Thessalicae, Nestor, rapit in freta puppis
<vale. argo. 1.381>	Fama, Mycenaeis olim qui candida uelis
<vale. argo. 1.382>	Aequora nec nantes mirabere mille magistros.
<vale. argo. 1.383>	Hic uates Phoebique fides non uana parentis
<vale. argo. 1.384>	Mopsus, puniceo cui circumfusa cothurno
<vale. argo. 1.385>	Palla imos ferit alba pedes uittataque fronte
<vale. argo. 1.386>	Cassis et in summo laurus Peneia cono.
<vale. argo. 1.387>	Quin etiam Herculeo consurgit ab ordine Tydeus
<vale. argo. 1.388>	Nelidesque Periclymenus, quem parua Methone
<vale. argo. 1.389>	*feleuis* Elis equis et fluctibus obuius Aulon
<vale. argo. 1.390>	Caestibus aduersos uiderunt frangere uultus.
<vale. argo. 1.391>	Tu quoque Phrixeos remo, Poeantie, Colchos
<vale. argo. 1.392>	Bis Lemnon uisure petis, nunc cuspide patris
<vale. argo. 1.393>	Inclitus, Herculeas olim torture sagittas.
<vale. argo. 1.394>	Proximus hinc Butes Actaeis diues ab oris;
<vale. argo. 1.395>	Innumeras nam claudit apes longaque superbus
<vale. argo. 1.396>	Fuscat nube diem dum plenas nectare cellas
<vale. argo. 1.397>	Pandit et in dulcem reges dimittit Hymetton.
<vale. argo. 1.398>	Insequeris casusque tuos expressa, Phalere,
<vale. argo. 1.399>	Arma geris; *uacua* nam lapsus ab arbore paruum
<vale. argo. 1.400>	Te quater ardenti tergo circumuenit anguis,
<vale. argo. 1.401>	Stat procul intendens dubium pater anxius arcum.
<vale. argo. 1.402>	Tum caelata metus alios gerit arma Eribotes.
<vale. argo. 1.403>	Nec Peleus fretus soceris et coniuge diua
<vale. argo. 1.404>	Defuit, ac prora splendet tua cuspis ab alta,
<vale. argo. 1.405>	Aeacide; tantum haec aliis excelsior hastis
<vale. argo. 1.406>	Quantum Peliacas in uertice uicerat ornos.
<vale. argo. 1.407>	Linquit et Actorides natum Chironis in antro
<vale. argo. 1.408>	Vt socius caro pariter meditetur Achilli
<vale. argo. 1.409>	Fila lyrae pariterque leues puer incitet hastas
<vale. argo. 1.410>	Discat eques placidi conscendere terga magistri
<vale. argo. 1.411>	Et quem fama genus non est decepta Lyaei
<vale. argo. 1.412>	Phlias immissus patrios de uertice crines.
<vale. argo. 1.413>	Nec timet Ancaeum genetrix committere ponto
<vale. argo. 1.414>	Plena tulit quem rege maris. securus in aequor
<vale. argo. 1.415>	Haud minus Erginus, proles Neptunia, fertur
<vale. argo. 1.416>	Qui maris insidias, clarae qui sidera noctis
<vale. argo. 1.417>	Norit et e clausis quem destinet Aeolus antris
<vale. argo. 1.418>	Non metuat cui regna ratis, cui tradere caelum
<vale. argo. 1.419>	Adsidua Tiphys uultum lassatus ab Arcto.
<vale. argo. 1.420>	Taurea uulnifico portat celer aspera plumbo
<vale. argo. 1.421>	Terga Lacon saltem in uacuos ut bracchia uentos
<vale. argo. 1.422>	Spargat et Oebalium Pagaseia puppis alumnum
<vale. argo. 1.423>	Spectet securo celebrantem litora ludo;
<vale. argo. 1.424>	Oraque Thessalico melior contundere freno
<vale. argo. 1.425>	Vectorem pauidae Castor dum quaereret Helles
<vale. argo. 1.426>	Passus Amyclaea pinguescere Cyllaron herba.
<vale. argo. 1.427>	Illis Taenario pariter tremit ignea fuco
<vale. argo. 1.428>	Purpura, quod gemina mater spectabile tela
<vale. argo. 1.429>	Duxit opus; bis Taygeton siluasque comantes
<vale. argo. 1.430>	Struxerat, Eurotan molli bis fuderat auro;
<vale. argo. 1.431>	Quemque suus sonipes niueo de stamine portat
<vale. argo. 1.432>	Et uolat amborum patrius de pectore cycnus.
<vale. argo. 1.433>	At tibi collectas soluit iam fibula uestes
<vale. argo. 1.434>	Ostenditque umeros fortes spatiumque superbi
<vale. argo. 1.435>	Pectoris Herculeis aequum, Meleagre, lacertis.
<vale. argo. 1.436>	Hic numerosa phalanx, proles Cyllenia: certus
<vale. argo. 1.437>	Aethalides subitas neruo redeunte sagittas
<vale. argo. 1.438>	Cogere; tu medios gladio bonus ire per hostes,
<vale. argo. 1.439>	Euryte; nec patrio Minyis ignobilis usu
<vale. argo. 1.440>	Nuntia uerba ducis populis qui reddit Echion.
<vale. argo. 1.441>	Sed non, Iphi, tuis Argo reditura lacertis
<vale. argo. 1.442>	Heu cinerem Scythica te maesta relinquet harena
<vale. argo. 1.443>	Cessantemque tuum lugebit in ordine remum.
<vale. argo. 1.444>	Te quoque dant campi tanto pastore Pheraei
<vale. argo. 1.445>	Felices, Admete; tuis nam pendit in aruis
<vale. argo. 1.446>	Delius ingrato Steropen quod fuderat arcu.
<vale. argo. 1.447>	A quotiens famulo notis soror obuia siluis
<vale. argo. 1.448>	Fleuit ubi Ossaeae captaret frigora quercus
<vale. argo. 1.449>	Perderet et pingui miseros Boebeide crines!
<vale. argo. 1.450>	Insurgit transtris et remo Nerea uersat
<vale. argo. 1.451>	Canthus, in Aeaeo uoluet quem barbara cuspis
<vale. argo. 1.452>	Puluere; at interea clari decus adiacet orbis
<vale. argo. 1.453>	Quem genitor gestabat Abas (secat aurea fluctu
<vale. argo. 1.454>	Tegmina Chalcidicas fugiens Euripus harenas
<vale. argo. 1.455>	Celsaque semiferum contorquens frena luporum
<vale. argo. 1.456>	Surgis ab ostrifero medius, Neptune, Gerasto).
<vale. argo. 1.457>	At tibi Palladia pinu, Polypheme, reuecto
<vale. argo. 1.458>	Ante urbem ardentes restat deprendere patris
<vale. argo. 1.459>	Reliquias, multum famulis pia iusta moratis
<vale. argo. 1.460>	Si uenias. breuiore petit iam caerula remo
<vale. argo. 1.461>	Occupat et longe sua transtra nouissimus Idas.
<vale. argo. 1.462>	At frater magnos Lynceus seruatus in usus,
<vale. argo. 1.463>	Quem tulit Arene, possit qui rumpere terras
<vale. argo. 1.464>	Et Styga transmisso tacitam deprendere uisu.
<vale. argo. 1.465>	Fluctibus e mediis terras dabit ille magistro
<vale. argo. 1.466>	Et dabit astra rati, cumque aethera Iuppiter umbra
<vale. argo. 1.467>	Perdiderit solus transibit nubila Lynceus.
<vale. argo. 1.468>	Quin et Cecropiae proles uacat Orithyiae
<vale. argo. 1.469>	Temperet ut tremulos Zetes fraterque ceruchos.
<vale. argo. 1.470>	Nec uero Odrysius transtris impenditur Orpheus
<vale. argo. 1.471>	Aut pontum remo subigit, sed carmine tonsas
<vale. argo. 1.472>	Ire docet summo passim ne gurgite pugnent.
<vale. argo. 1.473>	Donat et Iphiclo pelagus iuuenumque labores
<vale. argo. 1.474>	Aesonides, fessum Phylace quem miserat aeuo
<vale. argo. 1.475>	Non iam operum in partem, monitus sed tradat ut acres
<vale. argo. 1.476>	Magnorumque uiros qui laudibus urat auorum.
<vale. argo. 1.477>	Arge, tuae tibi cura ratis, te moenia doctum
<vale. argo. 1.478>	Thespia Palladio dant munere; sors tibi nequa
<vale. argo. 1.479>	Parte trahat tacitum puppis mare fissaque fluctu
<vale. argo. 1.480>	Vel pice uel molli conducere uulnera cera.
<vale. argo. 1.481>	Peruigil Arcadio Tiphys pendebat ab astro
<vale. argo. 1.482>	Hagniades, felix stellis qui segnibus usum
<vale. argo. 1.483>	Et dedit aequoreos caelo duce tendere cursus.
<vale. argo. 1.484>	Ecce per obliqui rapidum compendia montis
<vale. argo. 1.485>	Ductor ouans laetusque dolis agnoscit Acastum
<vale. argo. 1.486>	Horrentem iaculis et parmae luce coruscum.
<vale. argo. 1.487>	Ille ubi se mediae per scuta uirosque carinae
<vale. argo. 1.488>	Intulit, ardenti Aesonides retinacula ferro
<vale. argo. 1.489>	Abscidit: haud aliter saltus uastataque pernix
<vale. argo. 1.490>	Venator quam lustra fugit dominoque timentem
<vale. argo. 1.491>	Vrget equum, teneras compressus pectore tigres
<vale. argo. 1.492>	Quas astu rapuit pauido, dum saeua relictis
<vale. argo. 1.493>	Mater in auerso catulis uenatur Amano.
<vale. argo. 1.494>	It pariter propulsa ratis; stant litore matres
<vale. argo. 1.495>	Claraque uela oculis percussaque sole sequuntur
<vale. argo. 1.496>	Scuta uirum, donec iam celsior arbore pontus
<vale. argo. 1.497>	Immensusque ratem spectantibus abstulit aer.
<vale. argo. 1.498>	Siderea tunc arce pater pulcherrima Graium
<vale. argo. 1.499>	Coepta tuens tantamque operis consurgere molem
<vale. argo. 1.500>	Laetatur; patrii neque enim probat otia regni.
<vale. argo. 1.501>	Vna omnes gaudent superi uenturaque mundo
<vale. argo. 1.502>	Tempora quaeque uias cernunt sibi crescere Parcae.
<vale. argo. 1.503>	Sed non et Scythici genitor discrimine nati
<vale. argo. 1.504>	Intrepidus tales fundit Sol pectore uoces:
<vale. argo. 1.505>	"Summe sator, cui nostra dies uoluentibus annis
<vale. argo. 1.506>	Tot peragit reficitque uices, tuane ista uoluntas
<vale. argo. 1.507>	Graiaque nunc undis duce te nutuque secundo
<vale. argo. 1.508>	It ratis? an meritos fas est mihi rumpere questus?
<vale. argo. 1.509>	Hoc metuens et nequa foret manus inuida nato
<vale. argo. 1.510>	Non mediae telluris opes, non improba legi
<vale. argo. 1.511>	Diuitis arua plagae (teneant uberrima Teucer
<vale. argo. 1.512>	Et Libys et uestri Pelopis domus): horrida saeuo
<vale. argo. 1.513>	Quae premis arua gelu strictosque insedimus amnes.
<vale. argo. 1.514>	Cederet his etiam et sese sine honore referret
<vale. argo. 1.515>	Vlterius, sed nube rigens ac nescia *regum*
<vale. argo. 1.516>	Stat super et nostros iam zona reuerberat ignes.
<vale. argo. 1.517>	Quid regio immanis, quid barbarus amnibus ullis
<vale. argo. 1.518>	Phasis et auersis proles mea gentibus obstat?
<vale. argo. 1.519>	Quid Minyae meruere queri? num uellere Graio
<vale. argo. 1.520>	Vi potitur? profugo quin agmina iungere Phrixo
<vale. argo. 1.521>	Abnuit, Inoas ultro nec uenit ad aras,
<vale. argo. 1.522>	Imperii sed parte uirum nataeque moratus
<vale. argo. 1.523>	Coniugio uidet e Graia nunc stirpe nepotes
<vale. argo. 1.524>	Et generos uocat et iunctas sibi sanguine terras.
<vale. argo. 1.525>	Flecte ratem motusque, pater, nec uulnere nostro
<vale. argo. 1.526>	Aequora pande uiris; ueteris sat conscia luctus
<vale. argo. 1.527>	Silua Padi et uiso flentes genitore sorores."
<vale. argo. 1.528>	Affremit his quassatque caput qui uellera dono
<vale. argo. 1.529>	Bellipotens sibi fixa uidet, temptataque contra
<vale. argo. 1.530>	Pallas et amborum gemuit Saturnia questus.
<vale. argo. 1.531>	Tum genitor "uetera haec nobis et condita pergunt
<vale. argo. 1.532>	Ordine cuncta suo rerumque a principe cursu
<vale. argo. 1.533>	Fixa manent; neque enim terris tum sanguis in ullis
<vale. argo. 1.534>	Noster erat cum fata darem, iustique facultas
<vale. argo. 1.535>	Hinc mihi cum uarios struerem per saecula reges.
<vale. argo. 1.536>	Atque ego curarum repetam decreta mearum.
<vale. argo. 1.537>	Iam pridem regio quae uirginis aequor ad Helles
<vale. argo. 1.538>	Et Tanai tenus immenso descendit ab Euro
<vale. argo. 1.539>	Vndat equis floretque uiris, nec tollere contra
<vale. argo. 1.540>	Vlla pares animos nomenque capessere bellis
<vale. argo. 1.541>	Ausa manus; sic fata, locos sic ipse fouebam.
<vale. argo. 1.542>	Accelerat sed summa dies Asiamque labantem
<vale. argo. 1.543>	Linquimus et poscunt iam me sua tempora Grai.
<vale. argo. 1.544>	Inde meae quercus tripodesque animaeque parentum
<vale. argo. 1.545>	Hanc pelago misere manum. uia facta per undas
<vale. argo. 1.546>	Perque hiemes, Bellona, tibi. nec uellera tantum
<vale. argo. 1.547>	Indignanda manent propiorque ex uirgine rapta
<vale. argo. 1.548>	Ille dolor, sed (nulla magis sententia menti
<vale. argo. 1.549>	Fixa meae) ueniet Phrygia iam pastor ab Ida
<vale. argo. 1.550>	Qui gemitus irasque pares et mutua Grais
<vale. argo. 1.551>	Dona ferat. quae classe dehinc effusa procorum
<vale. argo. 1.552>	Bella, quot ad Troiam flentes hiberna Mycenas,
<vale. argo. 1.553>	Quot proceres natosque deum, quae robora cernes
<vale. argo. 1.554>	Oppetere et magnis Asiam concedere fatis!
<vale. argo. 1.555>	Hinc Danaum de fine sedet gentesque fouebo
<vale. argo. 1.556>	Mox alias. pateant montes siluaeque lacusque
<vale. argo. 1.557>	Cunctaque claustra maris; spes et metus omnibus esto.
<vale. argo. 1.558>	Arbiter ipse locos terrenaque summa mouendo
<vale. argo. 1.559>	Experiar quaenam populis longissima cunctis
<vale. argo. 1.560>	Regna uelim linquamque datas ubi certus habenas."
<vale. argo. 1.561>	Tunc oculos Aegaea refert ad caerula, robur
<vale. argo. 1.562>	Herculeum Ledaeque tuens genus, atque ita fatur:
<vale. argo. 1.563>	"Tendite in astra, uiri: me primum regia mundo
<vale. argo. 1.564>	Iapeti post bella trucis Phlegraeque labores
<vale. argo. 1.565>	Imposuit; durum uobis iter et graue caeli
<vale. argo. 1.566>	Institui. sic ecce meus, sic, orbe peracto
<vale. argo. 1.567>	Liber et expertus terras remeauit Apollo."
<vale. argo. 1.568>	Dixit et ingenti flammantem nubila sulco
<vale. argo. 1.569>	Derexit per inane facem, quae puppe propinqua
<vale. argo. 1.570>	In bifidum discessit iter fratresque petiuit
<vale. argo. 1.571>	Tyndareos, placida et mediis in frontibus haesit
<vale. argo. 1.572>	Protinus amborum lumenque innoxia fundit
<vale. argo. 1.573>	Purpureum, miseris olim implorabile nautis.
<vale. argo. 1.574>	Interea medio saeuus permissa profundo
<vale. argo. 1.575>	Carbasa Pangaea Boreas speculatus ab arce
<vale. argo. 1.576>	Continuo Aeoliam Tyrrhenaque tendit ad antra
<vale. argo. 1.577>	Concitus. omne dei rapidis nemus ingemit alis,
<vale. argo. 1.578>	Strata Ceres, motuque niger sub praepete pontus.
<vale. argo. 1.579>	Aequore Trinacrio refugique a parte Pelori
<vale. argo. 1.580>	Stat rupes horrenda fretis, quot in aethera surgit
<vale. argo. 1.581>	Molibus, infernas totidem demissa sub undas.
<vale. argo. 1.582>	Nec scopulos aut antra minor iuxta altera tellus
<vale. argo. 1.583>	Cernitur. illam Acamans habitat nudusque Pyracmon,
<vale. argo. 1.584>	Has nimbi uentique domos et naufraga seruat
<vale. argo. 1.585>	Tempestas; hinc in terras latumque profundum
<vale. argo. 1.586>	Est iter, hinc olim soliti miscere polumque
<vale. argo. 1.587>	Infelixque fretum (neque enim tunc Aeolus illis
<vale. argo. 1.588>	Rector erat Libya cum rumperet aduena Calpen
<vale. argo. 1.589>	Oceanus, cum flens Siculos Oenotria fines
<vale. argo. 1.590>	Perderet et mediis intrarent montibus undae),
<vale. argo. 1.591>	Intonuit donec pauidis ex aethere uentis
<vale. argo. 1.592>	Omnipotens regemque dedit, quem iussa uereri
<vale. argo. 1.593>	Saeua cohors; tum monte chalybs iterataque muris
<vale. argo. 1.594>	Saxa domant Euros. cum iam cohibere frementum
<vale. argo. 1.595>	Ora nequit, rex tunc aditus et claustra refringit
<vale. argo. 1.596>	Ipse uolens placatque data fera murmura porta.
<vale. argo. 1.597>	Nuntius hunc solio Boreas proturbat ab alto.
<vale. argo. 1.598>	"Pangaea quod ab arce nefas," ait "Aeole, uidi!
<vale. argo. 1.599>	Graia nouam ferro molem commenta iuuentus
<vale. argo. 1.600>	Pergit et ingenti gaudens domat aequora uelo,
<vale. argo. 1.601>	Nec mihi libertas imis freta tollere harenis
<vale. argo. 1.602>	Qualis eram nondum uinclis et carcere clausus.
<vale. argo. 1.603>	Hinc animi structaeque uiris fiducia puppis
<vale. argo. 1.604>	Quod Borean sub rege uident. da mergere Graios
<vale. argo. 1.605>	Insanamque ratem; nil me mea pignora tangunt.
<vale. argo. 1.606>	Tantum hominum compesce minas dum litora iuxta
<vale. argo. 1.607>	Thessala necdum aliae uiderunt carbasa terrae."
<vale. argo. 1.608>	Dixerat, at cuncti fremere intus et aequora uenti
<vale. argo. 1.609>	Poscere. tum ualidam contorto turbine portam
<vale. argo. 1.610>	Impulit Hippotades. fundunt se carcere laeti
<vale. argo. 1.611>	Thraces equi Zephyrusque et nocti concolor alas
<vale. argo. 1.612>	Nimborum cum prole Notus crinemque procellis
<vale. argo. 1.613>	Hispidus et multa flauus caput Eurus harena.
<vale. argo. 1.614>	Induxere hiemem raucoque ad litora tractu
<vale. argo. 1.615>	Vnanimi freta curua ferunt. nec sola Tridentis
<vale. argo. 1.616>	Regna mouent; uasto pariter ruit igneus aether
<vale. argo. 1.617>	Cum tonitru piceoque premit nox omnia caelo.
<vale. argo. 1.618>	Excussi manibus remi conuersaque frontem
<vale. argo. 1.619>	Puppis in obliquum resonos latus accipit ictus
<vale. argo. 1.620>	Vela super tremulum subitus uolitantia malum
<vale. argo. 1.621>	Turbo rapit. qui tum Minyis trepidantibus horror
<vale. argo. 1.622>	Cum picei fulsere poli pauidamque coruscae
<vale. argo. 1.623>	Ante ratem cecidere faces antemnaque laeuo
<vale. argo. 1.624>	Prona dehiscentem cornu cum sustulit undam!
<vale. argo. 1.625>	Non hiemem missosque putant consurgere uentos
<vale. argo. 1.626>	Ignari, sed tale fretum. tum murmure maesto
<vale. argo. 1.627>	"Hoc erat illicitas temerare rudentibus undas
<vale. argo. 1.628>	Quod nostri timuere patres. uix litore puppem
<vale. argo. 1.629>	Soluimus, et quanto fremitu se sustulit Aegon!
<vale. argo. 1.630>	Hocine Cyaneae concurrunt aequore cautes
<vale. argo. 1.631>	Tristius an miseris superest mare? linquite, terrae,
<vale. argo. 1.632>	Spem pelagi sacrosque iterum seponite fluctus."
<vale. argo. 1.633>	Haec iterant segni flentes occumbere leto.
<vale. argo. 1.634>	Magnanimus spectat pharetras et inutile robur
<vale. argo. 1.635>	Amphitryoniades; miscent suprema pauentes
<vale. argo. 1.636>	Verba alii iunguntque manus atque ora fatigant
<vale. argo. 1.637>	Aspectu in misero toti, cum protinus alnus
<vale. argo. 1.638>	Soluitur et uasto puppis mare sorbet hiatu.
<vale. argo. 1.639>	Illam huc atque illuc nunc torquens uerberat Eurus,
<vale. argo. 1.640>	Nunc stridens Zephyris aufert Notus; undique feruent
<vale. argo. 1.641>	Aequora, cum subitus trifida Neptunus in hasta
<vale. argo. 1.642>	Caeruleum fundo caput extulit. "hanc mihi Pallas
<vale. argo. 1.643>	Et soror hanc" inquit "mulcens mea pectora fletu
<vale. argo. 1.644>	Abstulerint; ueniant Phariae Tyriaeque carinae
<vale. argo. 1.645>	Permissumque putent. quotiens mox rapta uidebo
<vale. argo. 1.646>	Vela Notis plenasque malis clamoribus undas!
<vale. argo. 1.647>	Non meus Orion aut saeuus Pliade Taurus
<vale. argo. 1.648>	Mortis causa nouae; miseris tu gentibus, Argo,
<vale. argo. 1.649>	Fata paras, nec tam merito tibi, Tiphy, quietum
<vale. argo. 1.650>	Vlla parens uolet Elysium manesque piorum."
<vale. argo. 1.651>	Haec ait et pontum pater ac turbata reponit
<vale. argo. 1.652>	Litora depellitque Notos, quos caerulus horror
<vale. argo. 1.653>	Et madido grauis unda sinu longeque secutus
<vale. argo. 1.654>	Imber ad Aeoliae tendunt simul aequore portam.
<vale. argo. 1.655>	Emicuit reserata dies caelumque resoluit
<vale. argo. 1.656>	Arcus et in summos redierunt nubila montes.
<vale. argo. 1.657>	Iam placidis ratis exstat aquis, quam gurgite ab imo
<vale. argo. 1.658>	Et Thetis et magnis Pelei socer erigit ulnis.
<vale. argo. 1.659>	Ergo umeros ductor sacro uelatur amictu
<vale. argo. 1.660>	Aesoniamque capit pateram, quam munere gaudens
<vale. argo. 1.661>	Liquerat hospitio pharetrasque rependerat auro
<vale. argo. 1.662>	Salmoneus, nondum ille furens, cum fingeret alti
<vale. argo. 1.663>	Quadrifida trabe tela Iouis contraque ruenti
<vale. argo. 1.664>	Aut Athon aut Rhodopen maestae nemora ardua Pisae
<vale. argo. 1.665>	Aemulus et miseros ipse ureret Elidis agros.
<vale. argo. 1.666>	Hac pelago libat latices et talibus infit:
<vale. argo. 1.667>	"Di quibus undarum tempestatisque sonorae
<vale. argo. 1.668>	Imperium et magno penitus par regia caelo,
<vale. argo. 1.669>	Tuque, fretum diuosque pater sortite biformes,
<vale. argo. 1.670>	Seu casus nox ista fuit seu, uoluitur axis
<vale. argo. 1.671>	Vt superum, sic stare operam tollique uicissim
<vale. argo. 1.672>	Pontus habet, seu te subitae noua puppis imago
<vale. argo. 1.673>	Armorumque hominumque truces consurgere in iras
<vale. argo. 1.674>	Impulit, haec luerim satis et tua numina, rector,
<vale. argo. 1.675>	Iam fuerint meliora mihi. da reddere terris
<vale. argo. 1.676>	Has animas patriaeque amplecti limina portae.
<vale. argo. 1.677>	Tum quocumque loco meritas tibi plurimus aras
<vale. argo. 1.678>	Pascit honos, ubicumque rotis horrendus equisque
<vale. argo. 1.679>	Stas, pater, atque ingens utrimque fluentia Triton
<vale. argo. 1.680>	Frena tenet, tantus nostras condere per urbes."
<vale. argo. 1.681>	Dixerat haec. oritur clamor dextraeque sequentum
<vale. argo. 1.682>	Verba ducis. sic cum stabulis et messibus ingens
<vale. argo. 1.683>	Ira deum et Calabri populator Sirius arui
<vale. argo. 1.684>	Incubuit, coit agrestum manus anxia priscum
<vale. argo. 1.685>	In nemus et miseris dictat pia uota sacerdos.
<vale. argo. 1.686>	Ecce autem molli Zephyros descendere lapsu
<vale. argo. 1.687>	Aspiciunt; uolat immissis caua pinus habenis
<vale. argo. 1.688>	Infinditque salum et spumas uomit aere tridenti;
<vale. argo. 1.689>	Tiphys agit tacitique sedent ad iussa ministri:
<vale. argo. 1.690>	Qualiter ad summi solium Iouis omnia circum
<vale. argo. 1.691>	Prona parata deo, uentique imbresque niuesque
<vale. argo. 1.692>	Fulguraque et tonitrus et adhuc in fontibus amnes.
<vale. argo. 1.693>	At subitus curaque ducem metus acrior omni
<vale. argo. 1.694>	Mensque mali praesaga quatit, quod regis adortus
<vale. argo. 1.695>	Progeniem raptoque dolis crudelis Acasto
<vale. argo. 1.696>	Cetera nuda neci medioque in crimine patrem
<vale. argo. 1.697>	Liquerit ac nullis inopem uallauerit armis,
<vale. argo. 1.698>	Ipse procul nunc tuta tenens; ruat omnis in illum
<vale. argo. 1.699>	Quippe furor. nec uana pauet trepidatque futuris.
<vale. argo. 1.700>	Saeuit atrox Pelias inimicaque uertice ab alto
<vale. argo. 1.701>	Vela uidet nec qua se ardens effundere possit.
<vale. argo. 1.702>	Nil animi, nil regna iuuant; fremit obice ponti
<vale. argo. 1.703>	Clausa cohors, telisque salum facibusque coruscat.
<vale. argo. 1.704>	Haud secus, aerisona uolucer cum Daedalus Ida
<vale. argo. 1.705>	Prosiluit iuxtaque comes breuioribus alis,
<vale. argo. 1.706>	Nube noua linquente domos Minoia frustra
<vale. argo. 1.707>	Infremuit manus et uisu lassatur inani
<vale. argo. 1.708>	Omnis eques plenisque redit Gortyna pharetris.
<vale. argo. 1.709>	Quin etiam in thalamis primoque in limine Acasti
<vale. argo. 1.710>	Fusus humo iuuenis gressus et inania signa
<vale. argo. 1.711>	Ore premit sparsisque legens uestigia canis
<vale. argo. 1.712>	"Te quoque iam maesti forsan genitoris imago,
<vale. argo. 1.713>	Nate," ait "et luctus subeunt suspiria nostri
<vale. argo. 1.714>	Iamque dolos circumque trucis discrimina leti
<vale. argo. 1.715>	Mille uides. qua te, infelix, quibus insequar oris?
<vale. argo. 1.716>	Non Scythicas ferus ille domos nec ad ostia Ponti
<vale. argo. 1.717>	Tendit iter, falsae sed captum laudis amore
<vale. argo. 1.718>	Te, puer, in nostrae durus tormenta senectae
<vale. argo. 1.719>	Nunc lacerat. celsis an si freta puppibus essent
<vale. argo. 1.720>	Peruia, non ultro iuuenes classemque dedissem?
<vale. argo. 1.721>	O domus, o freti nequiquam prole penates!"
<vale. argo. 1.722>	Dixit et extemplo furiis iraque minaci
<vale. argo. 1.723>	Terribilis "sunt hic etiam tua uulnera, praedo,
<vale. argo. 1.724>	Sunt lacrimae carusque parens": simul aedibus altis
<vale. argo. 1.725>	Itque reditque fremens rerumque asperrima uersat.
<vale. argo. 1.726>	Bistonas ad meritos cum cornua saeua Thyoneus
<vale. argo. 1.727>	Torsit, et infelix iam mille furoribus Haemus,
<vale. argo. 1.728>	Iam Rhodopes nemora alta gemunt, talem incita longis
<vale. argo. 1.729>	Porticibus coniunxque fugit natique Lycurgum.
<vale. argo. 1.730>	Tartareo tum sacra Ioui Stygiisque ferebat
<vale. argo. 1.731>	Manibus Alcimede tanto super anxia nato,
<vale. argo. 1.732>	Siquid ab excitis melius praenosceret umbris.
<vale. argo. 1.733>	Ipsum etiam curisque parem talesque prementem
<vale. argo. 1.734>	Corde metus ducit, facilem tamen, Aesona coniunx.
<vale. argo. 1.735>	In scrobibus cruor et largus Phlegethontis operti
<vale. argo. 1.736>	Stagnat honos, saeuoque uocat grandaeua tumultu
<vale. argo. 1.737>	Thessalis exanimes atauos magnaeque nepotem
<vale. argo. 1.738>	Pleiones. et iam tenues ad carmina uultus
<vale. argo. 1.739>	Extulerat maestosque tuens natumque nurumque
<vale. argo. 1.740>	Talia libato pandebat sanguine Cretheus:
<vale. argo. 1.741>	"Mitte metus, uolat ille mari, quantumque propinquat
<vale. argo. 1.742>	Iam magis atque magis uariis stupet Aea deorum
<vale. argo. 1.743>	Prodigiis quatiuntque truces oracula Colchos.
<vale. argo. 1.744>	Heu quibus ingreditur fatis, qui gentibus horror
<vale. argo. 1.745>	Pergit! mox Scythiae spoliis nuribusque superbus
<vale. argo. 1.746>	Adueniet; cuperem ipse graues tum rumpere terras.
<vale. argo. 1.747>	Sed tibi triste nefas fraternaque turbidus arma
<vale. argo. 1.748>	Rex parat et saeuos irarum concipit ignes.
<vale. argo. 1.749>	Quin rapis hinc animam et famulos citus effugis artus?
<vale. argo. 1.750>	I, meus es, iam te <in> lucos pia turba silentum
<vale. argo. 1.751>	Secretisque ciet uolitans pater Aeolus aruis."
<vale. argo. 1.752>	Horruit interea famulum clamore supremo
<vale. argo. 1.753>	Maesta domus, regemque fragor per moenia differt
<vale. argo. 1.754>	Mille ciere manus et iam dare iussa uocatis.
<vale. argo. 1.755>	Flagrantes aras uestemque nemusque sacerdos
<vale. argo. 1.756>	Praecipitat subitisque pauens circumspicit Aeson
<vale. argo. 1.757>	Quid moueat. quam multa leo cunctatur in arta
<vale. argo. 1.758>	Mole uirum rictuque genas et lumina pressit,
<vale. argo. 1.759>	Sic curae subiere ducem, ferrumne capessat
<vale. argo. 1.760>	Imbelle atque aeui senior gestamina primi,
<vale. argo. 1.761>	An patres regnique acuat mutabile uulgus.
<vale. argo. 1.762>	Contra effusa manus haerensque in pectore coniunx
<vale. argo. 1.763>	"Me quoque" ait "casus comitem quicumque propinquat
<vale. argo. 1.764>	Accipies, nec fata traham natumque uidebo
<vale. argo. 1.765>	Te sine, sat caeli patiens, cum prima per altum
<vale. argo. 1.766>	Vela dedit potui quae tantum ferre dolorem."
<vale. argo. 1.767>	Talia per lacrimas. et iam circumspicit Aeson
<vale. argo. 1.768>	Praeueniat quo fine minas, quae fata capessat
<vale. argo. 1.769>	Digna satis; magnos obitus natumque domumque
<vale. argo. 1.770>	Et genus Aeolium pugnataque poscere bella.
<vale. argo. 1.771>	Est etiam ante oculos aeui rudis altera proles,
<vale. argo. 1.772>	Ingentes animos et fortia discere facta
<vale. argo. 1.773>	Quem uelit atque olim leti meminisse paterni.
<vale. argo. 1.774>	Ergo sacra nouat. ueteris sub nocte cupressi
<vale. argo. 1.775>	Sordidus et multa pallens ferrugine taurus
<vale. argo. 1.776>	Stabat adhuc, cui caeruleae per cornua uittae
<vale. argo. 1.777>	Et taxi frons hirta comis; ipse aeger anhelans
<vale. argo. 1.778>	Impatiensque loci uisaque exterritus umbra.
<vale. argo. 1.779>	Hunc sibi praecipuum gentis de more nefandae
<vale. argo. 1.780>	Thessalis in seros Ditis seruauerat usus,
<vale. argo. 1.781>	Tergeminam cum placat eram Stygiasque supremo
<vale. argo. 1.782>	Obsecrat igne domos, iamiam exorabile retro
<vale. argo. 1.783>	Carmen agens; neque enim ante leues niger auehit umbras
<vale. argo. 1.784>	Portitor et cunctae primis stant faucibus Orci.
<vale. argo. 1.785>	Illum ubi terrificis superesse in tempore sacris
<vale. argo. 1.786>	Conspexit, statuit leto supremaque fatur
<vale. argo. 1.787>	Ipse manu tangens damnati cornua tauri:
<vale. argo. 1.788>	"Vos, quibus imperium Iouis et non segne peractum
<vale. argo. 1.789>	Lucis iter, mihi conciliis, mihi cognita bellis
<vale. argo. 1.790>	Nomina, magnorum fama sacrata nepotum;
<vale. argo. 1.791>	Tuque, excite parens umbris ut nostra uideres
<vale. argo. 1.792>	Funera et oblitos superum paterere dolores,
<vale. argo. 1.793>	Da placidae mihi sedis iter, meque hostia uestris
<vale. argo. 1.794>	Conciliet praemissa locis. tu, nuntia sontum
<vale. argo. 1.795>	Virgo Ioui, terras oculis quae prospicis aequis,
<vale. argo. 1.796>	Vltricesque deae Fasque et grandaeua Furorum
<vale. argo. 1.797>	Poena parens, meritis regis succedite tectis
<vale. argo. 1.798>	Et saeuas inferte faces. sacer effera raptet
<vale. argo. 1.799>	Corda pauor, nec sola mei grauia affore nati
<vale. argo. 1.800>	Arma ratemque putet; classes et Pontica signa
<vale. argo. 1.801>	Atque indignatos temerato litore reges
<vale. argo. 1.802>	Mente agitet semperque metu decurrat ad undas
<vale. argo. 1.803>	Arma ciens: mors sera uiam temptataque claudat
<vale. argo. 1.804>	Effugia et nostras nequeat praecurrere diras,
<vale. argo. 1.805>	Sed reduces iam iamque uiros auroque coruscum
<vale. argo. 1.806>	Cernat iter. stabo insultans et ouantia contra
<vale. argo. 1.807>	Ora manusque feram. tum uobis siquod inausum
<vale. argo. 1.808>	Arcanumque nefas et adhuc incognita leti
<vale. argo. 1.809>	Sors superest, date fallaci pudibunda senectae
<vale. argo. 1.810>	Exitia indecoresque obitus. non Marte nec armis
<vale. argo. 1.811>	Aut precor ille mei nati dignatus ut umquam
<vale. argo. 1.812>	Ense cadat; quae fida, manus, quae cara, suorum
<vale. argo. 1.813>	Diripiat laceretque senem nec membra sepulchro
<vale. argo. 1.814>	Contegat. haec noster de rege piacula sanguis
<vale. argo. 1.815>	Sumat et, heu, cunctae, quas misit in aequora, gentes."
<vale. argo. 1.816>	Astitit et nigro fumantia pocula tabo
<vale. argo. 1.817>	Contigit ipsa graui Furiarum maxima dextra;
<vale. argo. 1.818>	Illi auide exceptum pateris hausere cruorem.
<vale. argo. 1.819>	Fit fragor; irrumpunt foribus qui saeua ferebant
<vale. argo. 1.820>	Imperia et strictos iussis regalibus enses.
<vale. argo. 1.821>	In media iam morte senes suffectaque leto
<vale. argo. 1.822>	Lumina et undanti reuomentes ueste cruorem
<vale. argo. 1.823>	Conspiciunt; primoque rudem sub limine rerum
<vale. argo. 1.824>	Te, puer, et uisa pallentem morte parentum
<vale. argo. 1.825>	Diripiunt adduntque tuis. procul horruit Aeson
<vale. argo. 1.826>	Excedens memoremque tulit sub nubibus umbram.
<vale. argo. 1.827>	Cardine sub nostro rebusque abscisa supernis
<vale. argo. 1.828>	Tartarei sedet aula patris, non illa ruenti
<vale. argo. 1.829>	Accessura polo, uictam si uoluere molem
<vale. argo. 1.829a>	Iuppiter et primae uelit omnia reddere massae.
<vale. argo. 1.830>	Ingenti iuuet ore Chaos, quod pondere fessam
<vale. argo. 1.831>	Materiem lapsumque queat consumere mundum.
<vale. argo. 1.832>	Hic geminae aeternum portae, quarum altera dura
<vale. argo. 1.833>	Semper lege patens populos regesque receptat,
<vale. argo. 1.834>	Ast aliam temptare nefas et tendere contra;
<vale. argo. 1.835>	Rara et sponte patet, siquando pectore ductor
<vale. argo. 1.836>	Vulnera nota gerens, galeis praefixa rotisque
<vale. argo. 1.837>	Cui domus, aut studium mortales pellere curas,
<vale. argo. 1.838>	Culta fides, longe metus atque ignota cupido,
<vale. argo. 1.839>	Seu uenit in uittis castaque in ueste sacerdos
<vale. argo. 1.840>	Quos omnes leuibus plantis et lampada quassans
<vale. argo. 1.841>	Progenies Atlantis agit. lucet uia late
<vale. argo. 1.842>	Igne dei, donec siluas et amoena piorum
<vale. argo. 1.843>	Deueniant camposque, ubi sol totumque per annum
<vale. argo. 1.844>	Durat aprica dies thiasique chorique uirorum
<vale. argo. 1.845>	Carminaque et quorum populis iam nulla cupido.
<vale. argo. 1.846>	Has pater in sedes aeternaque moenia natum
<vale. argo. 1.847>	Inducitque nurum. tum porta quanta sinistra
<vale. argo. 1.848>	Poena docet maneat Pelian, quot limine monstra.
<vale. argo. 1.849>	Mirantur tantos strepitus turbamque ruentem
<vale. argo. 1.850>	Et loca et infernos almae uirtutis honores.
<vale. argo. 2.1>	Interea scelerum luctusque ignarus Iason
<vale. argo. 2.2>	Alta secat. neque enim patrios cognoscere casus
<vale. argo. 2.3>	Iuno sinit, mediis ardens ne flectat ab undis
<vale. argo. 2.4>	Ac temere in Pelian et adhuc obstantia regis
<vale. argo. 2.5>	Fata ruat placitosque deis ne deserat actus.
<vale. argo. 2.6>	Iamque fretis summas aequatum Pelion ornos
<vale. argo. 2.7>	Templaque Tisaeae mergunt obliqua Dianae.
<vale. argo. 2.8>	Iam Sciathos subsedit aquis, iam longa recessit
<vale. argo. 2.9>	Sepias. attollit tondentes pabula Magnes
<vale. argo. 2.10>	Campus equos: uidisse putant Dolopeia busta
<vale. argo. 2.11>	Intrantemque Amyron curuas quaesita per oras
<vale. argo. 2.12>	Aequora, flumineo cuius redeuntia uento
<vale. argo. 2.13>	Vela legunt. remis insurgitur, inde salutant
<vale. argo. 2.14>	Eurymenas. recipit uelumque fretumque reuersus
<vale. argo. 2.15>	Auster et in nubem Minyis repe<te>ntibus altum
<vale. argo. 2.16>	Ossa redit. metus ecce deum damnataque bello
<vale. argo. 2.17>	Pallene circumque uident immania monstra
<vale. argo. 2.18>	Terrigenum caelo quondam aduersata Gigantum,
<vale. argo. 2.19>	Quos scopulis trabibusque parens miserata iugisque
<vale. argo. 2.20>	Induit et uersos exstruxit in aethera montes.
<vale. argo. 2.21>	Quisque suas in rupe minas pugnamque metusque
<vale. argo. 2.22>	Seruat adhuc, quatit ipse hiemes et torquet ab alto
<vale. argo. 2.23>	Fulmina crebra pater, scopulis sed maximus illis
<vale. argo. 2.24>	Horror abest, Sicula pressus tellure Typhoeus.
<vale. argo. 2.25>	Hunc profugum et sacras reuomentem pectore flammas,
<vale. argo. 2.26>	Vt memorant, prensum ipse comis Neptunus in altum
<vale. argo. 2.27>	Abstulit implicuitque uadis totiensque cruenta
<vale. argo. 2.28>	Mole resurgentem torquentemque anguibus undas
<vale. argo. 2.29>	Sicanium dedit usque fretum cumque urbibus Aetnam
<vale. argo. 2.30>	Intulit ora premens. trux ille eiectat adesi
<vale. argo. 2.31>	Fundamenta iugi, pariter tunc omnis anhelat
<vale. argo. 2.32>	Trinacria, iniectam fesso dum pectore molem
<vale. argo. 2.33>	Commouet experiens gemituque reponit inani.
<vale. argo. 2.34>	Iamque Hyperionius metas maris urget Hiberi
<vale. argo. 2.35>	Currus et euectae prono laxantur habenae
<vale. argo. 2.36>	Aethere, cum palmas Tethys grandaeua sinusque
<vale. argo. 2.37>	Sustulit et rupto sonuit sacer aequore Titan.
<vale. argo. 2.38>	Auxerat hora metus, iam se uertentis Olympi
<vale. argo. 2.39>	Vt faciem raptosque simul montesque locosque
<vale. argo. 2.40>	Ex oculis circumque graues uidere tenebras.
<vale. argo. 2.41>	Ipsa quies rerum mundique silentia terrent
<vale. argo. 2.42>	Astraque et effusis stellatus crinibus aether;
<vale. argo. 2.43>	Ac uelut ignota captus regione uiarum
<vale. argo. 2.44>	Noctiuagum qui carpit iter non aure quiescit,
<vale. argo. 2.45>	Non oculis, noctisque metus niger auget utrimque
<vale. argo. 2.46>	Campus et occurrens umbris maioribus arbor,
<vale. argo. 2.47>	Haud aliter trepidare uiri. sed pectora firmans
<vale. argo. 2.48>	Hagniades "non hanc" inquit "sine numine pinum
<vale. argo. 2.49>	Derigimus nec me tantum Tritonia cursus
<vale. argo. 2.50>	Erudiit. saepe ipsa manu dignata carinam est.
<vale. argo. 2.51>	An non experti, subitus cum luce fugata
<vale. argo. 2.52>	Horruit imbre dies? quantis, pro Iuppiter, Austris
<vale. argo. 2.53>	Restitimus, quanta quotiens et Pallados arte
<vale. argo. 2.54>	In cassum decimae cecidit tumor arduus undae!
<vale. argo. 2.55>	Quin agite, o socii; micat immutabile caelum
<vale. argo. 2.56>	Puraque nec grauido surrexit Cynthia cornu
<vale. argo. 2.57>	(Nullus in ore rubor) certusque ad talia Titan
<vale. argo. 2.58>	Integer in fluctus et in uno decidit Euro.
<vale. argo. 2.59>	Adde quod in noctem uenti ueloque marique
<vale. argo. 2.60>	Incumbunt magis et tacitis ratis ocior horis.
<vale. argo. 2.61>	Atque adeo non illa sequi mihi sidera mens stat
<vale. argo. 2.62>	Quae delapsa polo reficit mare. tantus Orion
<vale. argo. 2.63>	Iam cadit, irato iam stridet in aequore Perseus:
<vale. argo. 2.64>	Sed mihi dux, uetitis qui numquam conditus undis
<vale. argo. 2.65>	Axe nitet, Serpens, septenosque implicat ignes."
<vale. argo. 2.66>	Sic ait et certi memorat qui uultus Olympi
<vale. argo. 2.67>	Pleiones Hyadumque locos, quo sidere uibret
<vale. argo. 2.68>	Ensis et Actaeus niteat qua luce Bootes.
<vale. argo. 2.69>	Haec ubi dicta dedit, Cereris tum munere fessas
<vale. argo. 2.70>	Restituunt uires et parco corpora Baccho.
<vale. argo. 2.71>	Mox somno cessere, regunt sua sidera puppem.
<vale. argo. 2.72>	Iamque sub Eoae dubios Atlantidis ignes
<vale. argo. 2.73>	Albet ager motisque truces ab ouilibus ursi
<vale. argo. 2.74>	Tuta domosque petunt, raras et litus in altum
<vale. argo. 2.75>	Mittit aues, cum primus equis erexit anhelis
<vale. argo. 2.76>	Phoebus Athon mediasque diem dispersit in undas.
<vale. argo. 2.77>	Certatim remis agitur mare rostraque cursu
<vale. argo. 2.78>	Prima tremunt et iam summis Vulcania surgit
<vale. argo. 2.79>	Lemnos aquis, tibi per uarios defleta labores,
<vale. argo. 2.80>	Ignipotens, nec te furiis et crimine matrum
<vale. argo. 2.81>	Terra fugat meritique piget meminisse prioris.
<vale. argo. 2.82>	Tempore quo primum fremitus insurgere opertos
<vale. argo. 2.83>	Caelicolum et regni sensit nouitate tumentes
<vale. argo. 2.84>	Iuppiter aetheriae nec stare silentia pacis,
<vale. argo. 2.85>	Iunonem uolucri primam suspendit Olympo
<vale. argo. 2.86>	Horrendum chaos ostendens poenasque barathri.
<vale. argo. 2.87>	Mox etiam pauidae temptantem uincula matris
<vale. argo. 2.88>	Soluere praerupti Vulcanum uertice caeli
<vale. argo. 2.89>	Deuoluit. ruit ille polo noctemque diemque
<vale. argo. 2.90>	Turbinis in morem, Lemni dum litore tandem
<vale. argo. 2.91>	Insonuit. uox inde repens ut perculit urbem,
<vale. argo. 2.92>	Adclinem scopulo inueniunt miserentque fouentque
<vale. argo. 2.93>	Alternos aegro cunctantem poplite gressus.
<vale. argo. 2.94>	Hinc, reduci superas postquam pater adnuit arces,
<vale. argo. 2.95>	Lemnos cara deo nec fama notior Aetne
<vale. argo. 2.96>	Aut Lipares domus. has epulas, haec templa peracta
<vale. argo. 2.97>	Aegide et horrifici formatis fulminis alis
<vale. argo. 2.98>	Laetus adit. contra Veneris stat frigida semper
<vale. argo. 2.99>	Ara loco, meritas postquam dea coniugis iras
<vale. argo. 2.100>	Horruit et tacitae Martem tenuere catenae.
<vale. argo. 2.101>	Quocirca struit illa nefas Lemnoque merenti
<vale. argo. 2.102>	Exitium furiale mouet. neque enim alma uideri
<vale. argo. 2.103>	Tantum: eadem tereti crinem subnectitur auro
<vale. argo. 2.104>	Sidereos diffusa sinus, eadem effera et ingens
<vale. argo. 2.105>	Et maculis suffecta genas pinumque sonantem
<vale. argo. 2.106>	Virginibus Stygiis nigramque simillima pallam.
<vale. argo. 2.107>	Iamque dies aderat. Thracas qui fuderat armis
<vale. argo. 2.108>	Dux Lemni puppes tenui contexere canna
<vale. argo. 2.109>	Ausus et inducto cratem defendere tergo
<vale. argo. 2.110>	Laeta mari tum signa refert plenasque mouebant
<vale. argo. 2.111>	Armentis nuribusque rates (et barbara uestis
<vale. argo. 2.112>	Et torques insigne loci). sonat aequore clamor
<vale. argo. 2.113>	'O patria, o uariis coniunx nunc anxia curis,
<vale. argo. 2.114>	Has agimus longi famulas tibi praemia belli.',
<vale. argo. 2.115>	Cum dea se piceo per sudum turbida nimbo
<vale. argo. 2.116>	Praecipitat Famamque uaga uestigat in umbra,
<vale. argo. 2.117>	Quam pater omnipotens digna atque indigna canentem
<vale. argo. 2.118>	Spargentemque metus placidis regionibus arcet
<vale. argo. 2.119>	Aetheris. illa fremens habitat sub nubibus imis,
<vale. argo. 2.120>	Non Erebi, non diua poli, terrasque fatigat
<vale. argo. 2.121>	Quas datur. audentem primi spernuntque fouentque
<vale. argo. 2.122>	Mox omnes agit et motis quatit oppida linguis.
<vale. argo. 2.123>	Talem diua sibi scelerisque dolique ministram
<vale. argo. 2.124>	Quaerit auens. uidet illa prior iamque aduolat ultro
<vale. argo. 2.125>	Impatiens iamque ora parat, iam suscitat aures.
<vale. argo. 2.126>	Hanc super incendit Venus atque his uocibus implet:
<vale. argo. 2.127>	'Vade age et aequoream, uirgo, delabere Lemnon
<vale. argo. 2.128>	Et cunctas mihi uerte domos, praecurrere qualis
<vale. argo. 2.129>	Bella soles, cum mille tubas armataque campis
<vale. argo. 2.130>	Agmina et innumerum flatus cum fingis equorum.
<vale. argo. 2.131>	Adfore iam luxu turpique cupidine captos
<vale. argo. 2.132>	Fare uiros carasque toris inducere Thressas.
<vale. argo. 2.133>	Haec tibi principia, hinc rabidas dolor undique matres
<vale. argo. 2.134>	Instimulet. mox ipsa adero ducamque paratas.'
<vale. argo. 2.135>	Illa abit et mediam gaudens defertur in urbem
<vale. argo. 2.136>	Et primam Eurynomen ad proxima limina Codri
<vale. argo. 2.137>	Occupat exesam curis castumque cubile
<vale. argo. 2.138>	Seruantem. manet illa uiro famulasque fatigat
<vale. argo. 2.139>	Litoribus, tardi reputant quae tempora belli
<vale. argo. 2.140>	Ante torum et longo mulcent insomnia penso.
<vale. argo. 2.141>	Huic dea cum lacrimis et nota ueste Neaerae
<vale. argo. 2.142>	Icta genas 'utinam non hic tibi nuntius essem,
<vale. argo. 2.143>	O soror, aut nostros' inquit 'prius unda dolores
<vale. argo. 2.144>	Obruat, in tali quoniam tibi tempore coniunx
<vale. argo. 2.145>	Sic meritae, uotis quem tu fletuque requiris,
<vale. argo. 2.146>	Heu furit et captae indigno famulatur amore.
<vale. argo. 2.147>	Iamque aderunt thalamisque tuis Threissa propinquat,
<vale. argo. 2.148>	Non forma, non arte colus, non laude pudoris
<vale. argo. 2.149>	Par tibi. nec magni proles praeclara Dorycli,
<vale. argo. 2.150>	Picta manus usto<que> placet sed barbara mento.
<vale. argo. 2.151>	Ac tamen hos aliis forsan solabere casus
<vale. argo. 2.152>	Tu thalamis fatoque leges meliore penates.
<vale. argo. 2.153>	Me tua matris egens damnataque paelice proles
<vale. argo. 2.154>	Exanimat, quam iam miseros transuersa tuentem
<vale. argo. 2.155>	Letalesque dapes infectaque pocula cerno.
<vale. argo. 2.156>	Scis simile ut flammis simus genus, adde cruentis
<vale. argo. 2.157>	Quod patrium saeuire Dahis. iam lacte ferino,
<vale. argo. 2.158>	Iam ueniet durata gelu. sed me quoque pulsam
<vale. argo. 2.159>	Fama uiro nostrosque toros uirgata tenebit
<vale. argo. 2.160>	Et plaustro derepta nurus.' sic fata querellas
<vale. argo. 2.161>	Abscidit et curis pauidam lacrimisque relinquit.
<vale. argo. 2.162>	Transit ad Iphinoen isdemque Amythaonis implet
<vale. argo. 2.163>	Oleniique domum furiis, totam inde per urbem
<vale. argo. 2.164>	Personat ut cunctas agitent expellere Lemno,
<vale. argo. 2.165>	Ipsi urbem Thressaeque regant. dolor iraque surgit,
<vale. argo. 2.166>	Obuia quaeque eadem traditque auditque neque ulli
<vale. argo. 2.167>	Vana fides. tum uoce deos, tum questibus implent,
<vale. argo. 2.168>	Oscula iamque toris atque oscula postibus ipsis
<vale. argo. 2.169>	Ingeminant lacrimisque iterum uisuque morantur.
<vale. argo. 2.170>	Prosiliunt nec tecta uirum thalamosque reuisunt
<vale. argo. 2.171>	Amplius, adglomerant sese nudisque sub astris
<vale. argo. 2.172>	Condensae fletus acuunt ac dira precantur
<vale. argo. 2.173>	Coniugia et Stygias infanda ad foedera taedas.
<vale. argo. 2.174>	Has inter medias Dryopes in imagine maestae
<vale. argo. 2.175>	Flet Venus et saeuis ardens dea planctibus instat
<vale. argo. 2.176>	Primaque: 'Sarmaticas utinam fortuna dedisset
<vale. argo. 2.177>	Insedisse domos tristesque habitasse pruinas,
<vale. argo. 2.178>	Plaustra sequi uel iam patriae uidisse per ignes
<vale. argo. 2.179>	Culmen agi stragemque deum. nam cetera belli
<vale. argo. 2.180>	Perpetimur. mene ille nouis, me destinat amens
<vale. argo. 2.181>	Seruitiis? urbem aut fugiens natosque relinquam?
<vale. argo. 2.182>	Non prius ense manus raptoque armabimus igne
<vale. argo. 2.183>	Dumque silent ducuntque noua cum coniuge somnos,
<vale. argo. 2.184>	Magnum aliquid spirabit amor?' tunc ignea torquens
<vale. argo. 2.185>	Lumina praecipites excussit ab ubere natos.
<vale. argo. 2.186>	Ilicet arrectae mentes euictaque matrum
<vale. argo. 2.187>	Corda sacer Veneris gemitus rapit. aequora cunctae
<vale. argo. 2.188>	Prospiciunt simulantque choros delubraque festa
<vale. argo. 2.189>	Fronde tegunt laetaeque uiris uenientibus adsunt.
<vale. argo. 2.190>	Iamque domos mensasque petunt, discumbitur altis
<vale. argo. 2.191>	Porticibus, sua cui<que> furens infestaque coniunx
<vale. argo. 2.192>	Adiacet, inferni qualis sub nocte barathri
<vale. argo. 2.193>	Accubat attonitum Phlegyan et Thesea iuxta
<vale. argo. 2.194>	Tisiphone saeuasque dapes et pocula libat,
<vale. argo. 2.195>	Tormenti genus, et nigris amplectitur hydris.
<vale. argo. 2.196>	Ipsa Venus quassans undantem turbine pinum
<vale. argo. 2.197>	Adglomerat tenebras pugnaeque accincta trementem
<vale. argo. 2.198>	Desilit in Lemnon. nimbis et luce fragosa
<vale. argo. 2.199>	Prosequitur polus et tonitru pater auget honoro.
<vale. argo. 2.200>	Inde nouam pauidas uocem furibunda per auras
<vale. argo. 2.201>	Congeminat, qua primus Athos et pontus et ingens
<vale. argo. 2.202>	Thraca palus pariterque toris exhorruit omnis
<vale. argo. 2.203>	Mater et adstricto riguerunt ubere nati.
<vale. argo. 2.204>	Accelerat Pauor et Geticis Discordia demens
<vale. argo. 2.205>	E stabulis atraeque genis pallentibus Irae
<vale. argo. 2.206>	Et Dolus et Rabies et Leti maior imago
<vale. argo. 2.207>	Visa truces exserta manus, ut prima uocatu
<vale. argo. 2.208>	Intonuit signumque dedit Mauortia coniunx.
<vale. argo. 2.209>	Hic aliud Venus et multo magis ipsa tremendum
<vale. argo. 2.210>	Orsa nefas gemitus fingit uocesque cadentum
<vale. argo. 2.211>	Inrupitque domos et singultantia gestans
<vale. argo. 2.212>	Ora manu taboque sinus perfusa recenti
<vale. argo. 2.213>	Arrectasque comas: 'meritos en prima reuertor
<vale. argo. 2.214>	Vlta toros, premit ecce dies.' tum uerbere uictas
<vale. argo. 2.215>	In thalamos agit et cunctantibus ingerit enses.
<vale. argo. 2.216>	Vnde ego tot scelerum facies, tot fata iacentum
<vale. argo. 2.217>	Exsequar? heu uatem monstris quibus intulit ordo,
<vale. argo. 2.218>	Quae se aperit series! o qui me uera canentem
<vale. argo. 2.219>	Sistat et hac nostras exsoluat imagine noctes!
<vale. argo. 2.220>	Inuadunt aditus et quondam cara suorum
<vale. argo. 2.221>	Corpora, pars ut erant dapibus uinoque soporos,
<vale. argo. 2.222>	Pars conferre manus etiam magnisque paratae
<vale. argo. 2.223>	Cum facibus quosdam insomnes et cuncta tuentes,
<vale. argo. 2.224>	Sed temptare fugam prohibetque capessere contra
<vale. argo. 2.225>	Arma metus, adeo ingentes inimica uideri
<vale. argo. 2.226>	Diua dabat, notaque sonat uox coniuge maior;
<vale. argo. 2.227>	Tantum oculos pressere ** uelut agmina cernant
<vale. argo. 2.228>	Eumenidum ferrumue super Bellona coruscet.
<vale. argo. 2.229>	Hoc soror, hoc coniunx propiorque hoc nata parensque
<vale. argo. 2.230>	Saeua ualet prensosque toris mactatque trahitque
<vale. argo. 2.231>	Femineum genus, immanes quos sternere Bessi
<vale. argo. 2.232>	Nec Geticae potuere manus aut aequoris irae.
<vale. argo. 2.233>	His cruor in thalamis et anhela in pectore fumant
<vale. argo. 2.234>	Vulnera seque toris misero luctamine trunci
<vale. argo. 2.235>	Deuoluunt. diras aliae ad fastigia taedas
<vale. argo. 2.236>	Iniciunt adduntque domos. pars ignibus atris
<vale. argo. 2.237>	Effugiunt propere, sed dura in limine coniunx
<vale. argo. 2.238>	Obsidet et uiso repetunt incendia ferro.
<vale. argo. 2.239>	Ast aliae Thressas labem causamque furorum
<vale. argo. 2.240>	Diripiunt: mixti gemitus clamorque precantum
<vale. argo. 2.241>	Barbarus ignotaeque implebant aethera uoces.
<vale. argo. 2.242>	Sed tibi nunc quae digna tuis ingentibus ausis
<vale. argo. 2.243>	Orsa feram, decus et patriae laus una ruentis
<vale. argo. 2.244>	Hypsipyle? non ulla meo te carmine dictam
<vale. argo. 2.245>	Abstulerint, durent Latii modo saecula fastis
<vale. argo. 2.246>	Iliacique lares tantique palatia regni.
<vale. argo. 2.247>	Inruerant actae pariter nataeque nurusque
<vale. argo. 2.248>	Totaque iam sparsis exarserat insula monstris;
<vale. argo. 2.249>	Illa pias armata manus 'fuge protinus urbem
<vale. argo. 2.250>	Meque, pater! non hostis,' ait 'non moenia laesi
<vale. argo. 2.251>	Thraces habent; nostrum hoc facinus. ne quaere, quis auctor!
<vale. argo. 2.252>	Iam fuge, iam dubiae donum rape mentis et ensem
<vale. argo. 2.253>	Tu potius, miser, oro, tene!' tunc excipit artus
<vale. argo. 2.254>	Obnubitque capit tacitumque ad conscia Bacchi
<vale. argo. 2.255>	Templa rapit primoque manus a limine tendens
<vale. argo. 2.256>	'Exime nos sceleri, pater, et miserere piorum
<vale. argo. 2.257>	Rursus!' ait. tacita pauidum tunc sede locauit
<vale. argo. 2.258>	Sub pedibus dextraque dei. latet ille receptus
<vale. argo. 2.259>	Veste sacra. uoces chorus et trieterica reddunt
<vale. argo. 2.260>	Aera sonum fixaeque fremunt in limine tigres.
<vale. argo. 2.261>	Regina ut roseis Auroram surgere bigis
<vale. argo. 2.262>	Vidit et insomni lassatas turbine tandem
<vale. argo. 2.263>	Conticuisse domos, stabilem quando optima facta
<vale. argo. 2.264>	Dant animum maiorque piis audacia coeptis,
<vale. argo. 2.265>	Serta patri iuuenisque comam uestesque Lyaei
<vale. argo. 2.266>	Induit et medium curru locat aeraque circum
<vale. argo. 2.267>	Tympanaque et plenas tacita formidine cistas.
<vale. argo. 2.268>	Ipsa sinus hederisque ligat famularibus artus
<vale. argo. 2.269>	Pampineamque quatit uentosis ictibus hastam,
<vale. argo. 2.270>	Respiciens teneat uirides uelatus habenas
<vale. argo. 2.271>	Vt pater, <e> niuea tumeant ut cornua mitra
<vale. argo. 2.272>	Et sacer ut Bacchum referat scyphus. impulit acri
<vale. argo. 2.273>	Tum ualidas stridore fores rapiturque per urbem
<vale. argo. 2.274>	Talia uoce canens: 'linque o mihi caede madentem,
<vale. argo. 2.275>	Bacche, domum! sine foedatum te funere pontus
<vale. argo. 2.276>	Expiet et referam lotos in templa dracones!'
<vale. argo. 2.277>	Sic medios egressa metus, facit ipse uerendam
<vale. argo. 2.278>	Nam deus et flatu non inscia gliscit anhelo.
<vale. argo. 2.279>	Iamque senem tacitis saeua procul urbe remotum
<vale. argo. 2.280>	Occulerat siluis, ipsam sed conscius ausi
<vale. argo. 2.281>	Nocte dieque pauor fraudataque turbat Erinys.
<vale. argo. 2.282>	Non similes iam ferre choros (semel orgia fallunt)
<vale. argo. 2.283>	Audet, non paribus furiis accendere saltus,
<vale. argo. 2.284>	Et fuga diuersas misero quaerenda per artes.
<vale. argo. 2.285>	Visa ratis saeuae defecta laboribus undae
<vale. argo. 2.286>	Quam Thetidi longinqua dies Glaucoque repostam
<vale. argo. 2.287>	Solibus et canis urebat luna pruinis.
<vale. argo. 2.288>	Huc genitorem altae per opaca silentia noctis
<vale. argo. 2.289>	Praecipitem siluis rapit et sic maesta profatur:
<vale. argo. 2.290>	'Quam, genitor, patriam, quantas modo linquis inanes
<vale. argo. 2.291>	Pube domos! pro dira lues, pro noctis acerbae
<vale. argo. 2.292>	Exitium! talin possum te credere puppi,
<vale. argo. 2.293>	Care parens? possum tantis retinere periclis?
<vale. argo. 2.294>	Soluimus heu serum Furiis scelus. adnue uotis,
<vale. argo. 2.295>	Diua, soporiferas quae nunc trahis aequore bigas!
<vale. argo. 2.296>	Non populos, non dite solum, non ulla parenti
<vale. argo. 2.297>	Regna peto: patria liceat decedere terra.
<vale. argo. 2.298>	Quando ego seruato mediam genitore per urbem
<vale. argo. 2.299>	Laeta ferar? quando hic lacrimas planctusque uidebo?'
<vale. argo. 2.300>	Dixerat; ille procul trunca fugit anxius alno
<vale. argo. 2.301>	Taurorumque locos delubraque saeua Dianae
<vale. argo. 2.302>	Aduenit. hic illum tristi, dea, praeficis arae
<vale. argo. 2.303>	Ense dato: mora nec terris tibi longa cruentis;
<vale. argo. 2.304>	Iam nemus Egeriae, iam te ciet altus ab Alba
<vale. argo. 2.305>	Iuppiter et soli non mitis Aricia regi.
<vale. argo. 2.306>	Arcem nata petit, quo iam manus horrida matrum
<vale. argo. 2.307>	Congruerat. rauco fremitu sedere parentum
<vale. argo. 2.308>	Natorumque locis uacuaeque in moenibus urbis
<vale. argo. 2.309>	Iura nouant. donant solio sceptrisque paternis
<vale. argo. 2.310>	Vt meritam redeunt<que> piae sua praemia menti.
<vale. argo. 2.311>	Ecce procul ualidis Lemnon tendentia remis
<vale. argo. 2.312>	Arma notant, rapitur subito regina tumultu
<vale. argo. 2.313>	Conciliumque uocat. non illis obuia tela
<vale. argo. 2.314>	Ferre nec infestos derat furor improbus ignes,
<vale. argo. 2.315>	Ni Veneris saeuas fregisset Mulciber iras.
<vale. argo. 2.316>	Tunc etiam uates Phoebo dilecta Polyxo
<vale. argo. 2.317>	(Non patriam, non certa genus, sed maxima cete
<vale. argo. 2.318>	Proteaque ambiguum Pharii se patris ab antris
<vale. argo. 2.319>	Huc rexisse uias iunctis super aequora phocis;
<vale. argo. 2.320>	Saepe imis se condit aquis cunctataque paulum
<vale. argo. 2.321>	Surgit ut auditas referens in gurgite uoces)
<vale. argo. 2.322>	'Portum demus' ait ' ** haec, credite, puppis
<vale. argo. 2.323>	Aduenit et leuior Lemno deus aequore flexit
<vale. argo. 2.324>	Huc Minyas. Venus ipsa uolens dat tempore iungi,
<vale. argo. 2.325>	Dum uires utero maternaque sufficit aetas.'
<vale. argo. 2.326>	Dicta placent portatque preces ad litora Grais
<vale. argo. 2.327>	Iphinoe. nec turba nocens scelerisque recentis
<vale. argo. 2.328>	Signa mouent tollitque loco Cytherea timorem.
<vale. argo. 2.329>	Protinus ingentem procerum dux nomine taurum
<vale. argo. 2.330>	Deicit, insuetis et iam pia munera templis
<vale. argo. 2.331>	Reddit et hac prima Veneris calet ara iuuenca.
<vale. argo. 2.332>	Ventum erat ad rupem, cuius pendentia nigris
<vale. argo. 2.333>	Fumant saxa iugis coquiturque uaporibus aer.
<vale. argo. 2.334>	Substitit Aesonides atque hic regina precari
<vale. argo. 2.335>	Hortatur causasque docens 'haec antra uidetis
<vale. argo. 2.336>	Vulcanique' ait 'ecce domos; date uina precesque.
<vale. argo. 2.337>	Forsitan hoc factum taceat iam fulmen in antro;
<vale. argo. 2.338>	Nox dabit ipsa fidem, clausae cum murmura flammae,
<vale. argo. 2.339>	Hospes, et incussae sonitum mirabere massae.'
<vale. argo. 2.340>	Moenia tum uiresque loci ueteresque parentum
<vale. argo. 2.341>	Iactat opes. mediis famulae conuiuia tectis
<vale. argo. 2.342>	Expediunt, Tyrio uibrat torus igneus ostro.
<vale. argo. 2.343>	Stat maerens atauos reges regesque maritos
<vale. argo. 2.344>	Thressa manus, quaecumque faces timuisse iugales
<vale. argo. 2.345>	Credita nec dominae sanctum tetigisse cubile.
<vale. argo. 2.346>	Iam medio Aesonides, iam se regina locauit,
<vale. argo. 2.347>	Post alii proceres. sacris dum uincitur extis
<vale. argo. 2.348>	Prima fames circum pateris it Bacchus et omnis
<vale. argo. 2.349>	Aula silet. dapibus coeptis mox tempora fallunt
<vale. argo. 2.350>	Noctis et in seras durant sermonibus umbras
<vale. argo. 2.351>	Praecipueque ducis casus mirata requirit
<vale. argo. 2.352>	Hypsipyle, quae fata trahant, quae regis agat uis
<vale. argo. 2.353>	Aut unde Haemoniae molem ratis. unius haeret
<vale. argo. 2.354>	Adloquio et blandos paulatim colligit ignes,
<vale. argo. 2.355>	Iam non dura toris Veneri nec iniqua reuersae
<vale. argo. 2.356>	Et deus ipse moras spatiumque indulget amori.
<vale. argo. 2.357>	Pliada lege poli nimboso mouerat astro
<vale. argo. 2.358>	Iuppiter aeternum uoluens opus et simul undis
<vale. argo. 2.359>	Cuncta ruunt unoque dei Pangaea sub ictu
<vale. argo. 2.360>	Gargaraque et maesti steterant formidine luci.
<vale. argo. 2.361>	Saeuior haud alio mortales tempore gentes
<vale. argo. 2.362>	Terror agit. tunc urget enim, tunc flagitat iras
<vale. argo. 2.363>	In populos Astraea Iouem terrisque relictis
<vale. argo. 2.364>	Inuocat adsiduo Saturnia sidera questu.
<vale. argo. 2.365>	Insequitur niger et magnis cum fratribus Eurus
<vale. argo. 2.366>	Intonat Aegaeo tenditque ad litora pontus.
<vale. argo. 2.367>	Et lunam quarto densam uidet imbribus ortu
<vale. argo. 2.368>	Thespiades, longus coeptis et fluctibus arcet
<vale. argo. 2.369>	Qui metus. usque nouos diuae melioris ad ignes
<vale. argo. 2.370>	Vrbe sedent laeti Minyae uiduisque uacantes
<vale. argo. 2.371>	Indulgent thalamis nimbosque educere luxu
<vale. argo. 2.372>	Nec iam uelle uias Zephyrosque audire uocantes
<vale. argo. 2.373>	Dissimulant, donec resides Tirynthius heros
<vale. argo. 2.374>	Non tulit ipse rati inuigilans atque integer urbis:
<vale. argo. 2.375>	Inuidisse deos tantum maris aequor adortis
<vale. argo. 2.376>	Desertasque domos fraudataque tempore segni
<vale. argo. 2.377>	Vota patrum; quid et ipse uiris cunctantibus adsit?
<vale. argo. 2.378>	'O miseri quicumque tuis accessimus actis!
<vale. argo. 2.379>	Phasin et Aeeten Scythicique pericula ponti
<vale. argo. 2.380>	Redde,' ait 'Aesonide! me tecum solus in aequor
<vale. argo. 2.381>	Rerum traxit amor, dum spes mihi sistere montes
<vale. argo. 2.382>	Cyaneos uigilemque alium spoliare draconem.
<vale. argo. 2.383>	Si sedet Aegaei scopulos habitare profundi,
<vale. argo. 2.384>	Hoc mecum Telamon peraget meus.' haec ubi dicta
<vale. argo. 2.385>	Haud secus Aesonides monitis accensus amaris
<vale. argo. 2.386>	Quam bellator equus, longa quem frigida pace
<vale. argo. 2.387>	Terra iuuat - uix in laeuos piger angitur orbes
<vale. argo. 2.388>	Frena tamen dominumque uelit si Martius aures
<vale. argo. 2.389>	Clamor et obliti rursus fragor impleat aeris.
<vale. argo. 2.390>	Tunc Argum Tiphynque uocat pelagoque parari
<vale. argo. 2.391>	Praecipitat. petit ingenti clamore magister
<vale. argo. 2.392>	Arma uiros pariter sparsosque in litore remos.
<vale. argo. 2.393>	Exoritur nouus urbe dolor planctusque per omnes
<vale. argo. 2.394>	Et facies antiqua domos: sibi moenia linqui
<vale. argo. 2.395>	En iterum et quando natorum tempora, gentem
<vale. argo. 2.396>	Qui recolant, qui sceptra gerant? nunc triste nefandae
<vale. argo. 2.397>	Noctis opus, uidui nunc illa silentia tecti
<vale. argo. 2.398>	Saeua ma<gis>, thalamos excussaque uincla quod ausae
<vale. argo. 2.399>	Induere atque iterum tales admittere curas.
<vale. argo. 2.400>	Ipsa quoque Hypsipyle, subitos per litora cursus
<vale. argo. 2.401>	Vt uidit totaque uiros decedere Lemno,
<vale. argo. 2.402>	Ingemit et tali compellat Iasona questu:
<vale. argo. 2.403>	'Iamne placet primo deducere uela sereno,
<vale. argo. 2.404>	Carius o mihi patre caput? modo saeua quierunt
<vale. argo. 2.405>	Aequora. sic portus fugeret ratis, aspera si te
<vale. argo. 2.406>	Plias in aduersae tenuisset litore Thraces.
<vale. argo. 2.407>	Ergo moras caelo cursumque tenentibus undis
<vale. argo. 2.408>	Debuimus?' dixit lacrimans haesuraque caro
<vale. argo. 2.409>	Dona duci promit chlamydem textosque labores.
<vale. argo. 2.410>	Illic seruati genitoris conscia sacra
<vale. argo. 2.411>	Pressit acu currusque pios: stant saeua pauentum
<vale. argo. 2.412>	Agmina dantque locum; uiridi circum horrida tela
<vale. argo. 2.413>	Silua tremit; mediis refugit pater anxius umbris.
<vale. argo. 2.414>	Pars et frondosae raptus expresserat Idae
<vale. argo. 2.415>	Inlustremque fugam pueri, mox aethere laetus
<vale. argo. 2.416>	Astabat mensis, quin et Iouis armiger ipse
<vale. argo. 2.417>	Accipit a Phrygio iam pocula blanda ministro.
<vale. argo. 2.418>	Tunc ensem notumque ferens insigne Thoantis
<vale. argo. 2.419>	'Accipe' ait 'bellis mediaeque ut puluere pugnae
<vale. argo. 2.420>	Sim comes, Aetnaei genitor quae flammea gessit
<vale. argo. 2.421>	Dona dei, nunc digna tuis adiungier armis.
<vale. argo. 2.422>	I, memor i terrae, quae uos amplexa quieto
<vale. argo. 2.423>	Prima sinu, refer et domitis a Colchidos oris
<vale. argo. 2.424>	Vela per hunc utero quem linquis Iasona nostro.'
<vale. argo. 2.425>	Sic ait Haemonii labens in colla mariti
<vale. argo. 2.426>	Nec minus Orphea tristis ceruice tuaque,
<vale. argo. 2.427>	Aeacide, et gemino coniunx a Castore pendet.
<vale. argo. 2.428>	Has inter lacrimas legitur piger uncus harenis,
<vale. argo. 2.429>	Iam remi rapuere ratem, iam flamina portant;
<vale. argo. 2.430>	Spumea subsequitur fugientis semita claui.
<vale. argo. 2.431>	Tunc tenuis Lemnos transitque Electria tellus
<vale. argo. 2.432>	Threiciis arcana sacris. hic numinis ingens
<vale. argo. 2.433>	Horror et incautis decreta piacula linguis.
<vale. argo. 2.434>	Hanc demissa Ioui non umquam laedere fluctu
<vale. argo. 2.435>	Audet hiems, sponte ipse deus tunc asperat undas
<vale. argo. 2.436>	Cum uetat infidos sua litora tangere nautas.
<vale. argo. 2.437>	Obuius at Minyas terris adytisque sacerdos
<vale. argo. 2.438>	Excipit hospitibus reserans secreta Thyotes.
<vale. argo. 2.439>	Hactenus in populos uati, Samothraca, diem<que>
<vale. argo. 2.440>	Missa mane sacrisque metum seruemus opertis.
<vale. argo. 2.441>	Illi sole nouo laeti plenique deorum
<vale. argo. 2.442>	Considunt transtris. iam quas praeuiderat urbes
<vale. argo. 2.443>	Nauita condebat proraeque accesserat Imbros
<vale. argo. 2.444>	Et sol aetherias medius conscenderat arces.
<vale. argo. 2.445>	Thessala Dardaniis tunc primum puppis harenis
<vale. argo. 2.446>	Adpulit et fatis Sigeo litore sedit.
<vale. argo. 2.447>	Desiliunt, pars hinc leuibus candentia uelis
<vale. argo. 2.448>	Castra leuat, tracto pars frangit adorea saxo
<vale. argo. 2.449>	Farra, citum strictis alius de cautibus ignem
<vale. argo. 2.450>	Obtendit foliis et sulphure pascit amico.
<vale. argo. 2.451>	Alcides Telamonque comes dum litora blando
<vale. argo. 2.452>	Anfractu sinuosa legunt, uox accidit aures
<vale. argo. 2.453>	Flebile succedens cum fracta remurmurat unda.
<vale. argo. 2.454>	Attoniti pressere gradum uacuumque sequuntur
<vale. argo. 2.455>	Vocis iter. iam certa sonat desertaque durae
<vale. argo. 2.456>	Virgo neci quem non hominum superumque uocabat?
<vale. argo. 2.457>	Acrius hoc instare uiri succurrere certi,
<vale. argo. 2.458>	Qualiter, impleuit gemitu cum taurus acerbo
<vale. argo. 2.459>	Auia frangentem morsu super alta leonem
<vale. argo. 2.460>	Terga ferens, coit e sparso concita mapali
<vale. argo. 2.461>	Agrestum manus et caeco clamore coloni.
<vale. argo. 2.462>	Constitit Alcides uisuque enisus in alta
<vale. argo. 2.463>	Rupe truces manicas defectaque uirginis ora
<vale. argo. 2.464>	Cernit et ad primos surgentia lumina fluctus,
<vale. argo. 2.465>	Exanimum ueluti multa tamen arte coactum
<vale. argo. 2.466>	Maeret ebur, Pariusue notas et nomina sumit
<vale. argo. 2.467>	Cum lapis aut liquidi referunt miranda colores.
<vale. argo. 2.468>	Ductor ait 'quod, uirgo, tibi nomenque genusque,
<vale. argo. 2.469>	Quae sors ista, doce, tendunt cur uincula palmas?'
<vale. argo. 2.470>	Illa tremens tristique oculos deiecta pudore
<vale. argo. 2.471>	Non ego digna malis.' inquit; 'suprema parentum
<vale. argo. 2.472>	Dona uides ostro scopulos auroque frequentes.
<vale. argo. 2.473>	Nos Ili felix quondam genus, inuida donec
<vale. argo. 2.474>	Laomedonteos fugeret fortuna penates.
<vale. argo. 2.475>	Principio morbi caeloque exacta sereno
<vale. argo. 2.476>	Temperies, arsere rogis certantibus agri,
<vale. argo. 2.477>	Tum subitus fragor et fluctus Idaea mouentes
<vale. argo. 2.478>	Cum stabulis nemora. ecce repens consurgere ponto
<vale. argo. 2.479>	Belua, monstrum ingens. hanc tu nec montibus ullis
<vale. argo. 2.480>	Nec nostro metire mari. primaeua furenti
<vale. argo. 2.481>	Huic manus amplexus inter planctusque parentum
<vale. argo. 2.482>	Deditur. hoc sortes, hoc corniger imperat Hammon
<vale. argo. 2.483>	Virgineam damnare animam sortitaque Lethen
<vale. argo. 2.484>	Corpora. crudelis scopulis me destinat urna.
<vale. argo. 2.485>	Verum o iam redeunt Phrygibus si numina tuque
<vale. argo. 2.486>	Ille ades auguriis promisse et sorte deorum,
<vale. argo. 2.487>	Iam cui candentes uotiuo in gramine pascit
<vale. argo. 2.488>	Cornipedes genitor, nostrae stata dona salutis,
<vale. argo. 2.489>	Adnue meque, precor, defectaque Pergama monstris
<vale. argo. 2.490>	Eripe, namque potes. neque enim tam lata uidebam
<vale. argo. 2.491>	Pectora, Neptunus muros cum iungeret astris,
<vale. argo. 2.492>	Nec tales umeros pharetramque gerebat Apollo.'
<vale. argo. 2.493>	Auxerat haec locus et facies maestissima capti
<vale. argo. 2.494>	Litoris et tumuli caelumque quod incubat urbi,
<vale. argo. 2.495>	Quale laborantis Nemees iter aut Erymanthi
<vale. argo. 2.496>	Vidit et infectae miseratus flumina Lernae.
<vale. argo. 2.497>	Dat procul interea signum Neptunus et una
<vale. argo. 2.498>	Monstriferi mugire sinus Sigeaque pestis
<vale. argo. 2.499>	Agglomerare fretum, cuius stellantia glauca
<vale. argo. 2.500>	Lumina nube tremunt atque ordine curua trisulco
<vale. argo. 2.501>	Fulmineus quatit ora fragor pelagoque remenso
<vale. argo. 2.502>	Cauda redit passosque sinus rapit ardua ceruix.
<vale. argo. 2.503>	Illam incumbentem per mille uolumina pontus
<vale. argo. 2.504>	Prosequitur lateri adsultans trepidisque ruentem
<vale. argo. 2.505>	Litoribus sua cogit hiems. non fluctibus aequis
<vale. argo. 2.506>	Nubiferi uenit unda Noti, non Africus alto
<vale. argo. 2.507>	Tantus ouat patriisque manus cum plenus habenis
<vale. argo. 2.508>	Orion bipedum flatu mare tollit equorum.
<vale. argo. 2.509>	Ecce ducem placitae furiis crudescere pugnae
<vale. argo. 2.510>	Surgentemque toris stupet immanemque paratu
<vale. argo. 2.511>	Aeacides pulsentque graues ut terga pharetrae.
<vale. argo. 2.512>	Ille patrem pelagique deos suaque arma precatus
<vale. argo. 2.513>	Insiluit scopulo motumque e sedibus aequor
<vale. argo. 2.514>	Horruit et celsi spatiosa uolumina monstri,
<vale. argo. 2.515>	Qualis ubi a gelidi Boreas conuallibus Hebri
<vale. argo. 2.516>	Tollitur et uolucres Rhipaea per ardua nubes
<vale. argo. 2.517>	Praecipitat. piceo nox tum tenet omnia caelo.
<vale. argo. 2.518>	Illa simul molem horrificam scopulosaque terga
<vale. argo. 2.519>	Promouet ingentique umbra subit, intremere Ide
<vale. argo. 2.520>	Inlidique rates pronaeque resurgere turres.
<vale. argo. 2.521>	Occupat Alcides arcu totaque pharetrae
<vale. argo. 2.522>	Nube premit. non illa magis quam sede mouetur
<vale. argo. 2.523>	Magnus Eryx, deferre uelint quem uallibus imbres.
<vale. argo. 2.524>	Iam breuis et telo uolucri non utilis aer,
<vale. argo. 2.525>	Tum uero fremitus uanique insania coepti
<vale. argo. 2.526>	Et tacitus pudor et rursus pallescere uirgo.
<vale. argo. 2.527>	Proicit arma manu, scopulos uicinaque saxa
<vale. argo. 2.528>	Respicit et quantum uentis adiuta uetustas
<vale. argo. 2.529>	Impulerat po[te]ntiue fragor, tantum abscidit imi
<vale. argo. 2.530>	Concutiens a sede maris. iamque agmine toto
<vale. argo. 2.531>	Pistris adest miseraeque inhiat iam proxima praedae.
<vale. argo. 2.532>	Stat mediis elatus aquis recipitque ruentem
<vale. argo. 2.533>	Alcides saxoque prior surgentia colla
<vale. argo. 2.534>	Obruit. hinc uastos nodosi roboris ictus
<vale. argo. 2.535>	Congeminat. fluctus defertur ** in imos
<vale. argo. 2.536>	Iam totis resoluta uadis. Idaeaque mater
<vale. argo. 2.537>	Et chorus et summis ulularunt collibus Amnes.
<vale. argo. 2.538>	Protinus e scopulis et opaca ualle resurgunt
<vale. argo. 2.539>	Pastores magnisque petunt clamoribus urbem.
<vale. argo. 2.540>	Nuntius hinc socios Telamon uocat ac simul ipsi
<vale. argo. 2.541>	Horrescunt subitoque uident in sanguine puppem.
<vale. argo. 2.542>	Nec minus in scopulos crudique cacumina saxi
<vale. argo. 2.543>	Emicat Alcides uinclisque tenentibus aufert
<vale. argo. 2.544>	Virgineas de rupe manus aptatque superbis
<vale. argo. 2.545>	Arma umeris. regem inde petens superabat ouanti
<vale. argo. 2.546>	Litora tuta gradu, qualis per pascua uictor
<vale. argo. 2.547>	Ingreditur, tum colla tumens, tum celsior armis
<vale. argo. 2.548>	Taurus, ubi adsueti pecoris stabula alta reuisit
<vale. argo. 2.549>	Et patrium nemus et bello quos ultus amores.
<vale. argo. 2.550>	Obuia cui contra longis emissa tenebris
<vale. argo. 2.551>	Turba Phrygum paruumque trahens cum coniuge natum
<vale. argo. 2.552>	Laomedon. iam maestus equos, iam debita posci
<vale. argo. 2.553>	Dona gemit. pars aerii fastigia muri
<vale. argo. 2.554>	Cingit et ignotis iuuenem mirantur in armis.
<vale. argo. 2.555>	Illum torua tuens atque acri lubricus astu
<vale. argo. 2.556>	Rex subit et patrio fatur male laetus amore:
<vale. argo. 2.557>	'Maxime Graiugenum, quem non Sigea petentem
<vale. argo. 2.558>	Litora nec nostrae miserantem funera Troiae
<vale. argo. 2.559>	Appulit his Fors ipsa locis, si uera parentem
<vale. argo. 2.560>	Fama Iouem summique tibi genus esse Tonantis,
<vale. argo. 2.561>	Noster ades iunctisque uenis. sator unus et idem
<vale. argo. 2.562>	Stirpis honos, quamquam longis disiungimur oris.
<vale. argo. 2.563>	Quot mihi post lacrimas, post quanta piacula patrum
<vale. argo. 2.564>	Serus ades, quam parua tuis iam gloria factis!
<vale. argo. 2.565>	Verum age nunc socios fraternis moenibus infer,
<vale. argo. 2.565a>	Vt tibi, seruata statui quae munera prole,
<vale. argo. 2.566>	Crastina lux biiuges stabulis ostendat apertis.'
<vale. argo. 2.567>	Dixerat haec tacitusque dolos dirumque uolutat
<vale. argo. 2.568>	Corde nefas, clausum ut thalamis somnoque grauatum
<vale. argo. 2.569>	Immolet ereptaque luat responsa pharetra.
<vale. argo. 2.570>	Namque bis Herculeis deberi Pergama telis
<vale. argo. 2.571>	Audierat. Priami sed quis iam uertere regnis
<vale. argo. 2.572>	Fata queat? manet immotis nox duria lustris
<vale. argo. 2.573>	Et genus Aeneadum et Troiae melioris honores.
<vale. argo. 2.574>	'Nos' ait 'ad Scythici' Tirynthius 'ostia ponti
<vale. argo. 2.575>	Raptat iter. mox huc uestras reuehemur ad oras
<vale. argo. 2.576>	Donaque dicta feram.' tum uero plura uocatis
<vale. argo. 2.577>	Adnuit ille deis. promissa infida tyranni
<vale. argo. 2.578>	Iam Phryges et miserae flebant discrimina Troiae.
<vale. argo. 2.579>	Panditur hinc totis in noctem carbasus alis
<vale. argo. 2.580>	Litoraque et ueteris tumulos praelabitur Ili
<vale. argo. 2.581>	Dardaniumque patrem: uigili simul omnia ludo
<vale. argo. 2.582>	Festa uident. hinc unda, sacris hinc ignibus Ide
<vale. argo. 2.583>	Vibrat et horrisonae respondent Gargara buxo.
<vale. argo. 2.584>	Inde ubi iam medii tenuere silentia ponti
<vale. argo. 2.585>	Stridentesque iuuant aurae, Phrixea subibant
<vale. argo. 2.586>	Aequora et angustas quondam sine nomine fauces.
<vale. argo. 2.587>	Ecce autem prima uolucrem sub luce dehiscens
<vale. argo. 2.588>	Terruit unda ratem uittataque constitit Helle,
<vale. argo. 2.589>	Iam Panopes Thetidisque soror iamque aurea laeua
<vale. argo. 2.590>	Sceptra tenens, dum sternit aquas proceresque ducemque
<vale. argo. 2.591>	Aspicit et placidis compellat Iasona dictis:
<vale. argo. 2.592>	'Te quoque ab Haemoniae ignota per aequora terris
<vale. argo. 2.593>	Regna infesta domus fatisque simillima nostris
<vale. argo. 2.594>	Fata ferunt. iterum Aeolios fortuna nepotes
<vale. argo. 2.595>	Spargit et infelix Scythicum gens quaeritis amnem.
<vale. argo. 2.596>	Vasta super tellus, longum (ne defice coeptis!)
<vale. argo. 2.597>	Aequor et ipse procul, uerum dabit ostia, Phasis.
<vale. argo. 2.598>	Hic nemus arcanum geminaeque uirentibus arae
<vale. argo. 2.599>	Stant tumulis, hic prima pia sollemnia Phrixo
<vale. argo. 2.600>	Ferte manu cinerique, precor, mea reddite dicta:
<vale. argo. 2.601>	'Non ego per Stygiae, quod rere, silentia ripae,
<vale. argo. 2.602>	Frater, agor. frustra uacui scrutaris Auerni,
<vale. argo. 2.603>	Care, uias neque enim scopulis me et fluctibus actam
<vale. argo. 2.604>	Frangit hiems. celeri extemplo subiere ruentem
<vale. argo. 2.605>	Cymothoe Glaucusque manu. pater ipse profundi
<vale. argo. 2.606>	Has etiam sedes, haec numine tradidit aequo
<vale. argo. 2.607>	Regna nec Inois noster sinus inuidet undis.'
<vale. argo. 2.608>	Dixerat et maestos tranquilla sub aequora uultus
<vale. argo. 2.609>	Cum gemitu tulit, ut patrii rediere dolores.
<vale. argo. 2.610>	Tum pelago uina inuergens dux talibus infit:
<vale. argo. 2.611>	'Vndarum decus et gentis, Cretheia uirgo,
<vale. argo. 2.612>	Pande uiam cursuque tuos age, diua, secundo!'
<vale. argo. 2.613>	Immittitque ratem mediasque interuolat urbes
<vale. argo. 2.614>	Qua breuibus furit aestus aquis Asiamque prementem
<vale. argo. 2.615>	Effugit abruptis Europa immanior oris.
<vale. argo. 2.616>	Has etiam terras consertaque gentibus arua
<vale. argo. 2.617>	Sic pelago pulsante, reor, Neptunia quondam
<vale. argo. 2.618>	Cuspis et aduersi longus labor abscidit aeui
<vale. argo. 2.619>	Vt Siculum Libycumque latus, stupuitque fragore
<vale. argo. 2.620>	Ianus et occiduis regnator montibus Atlans.
<vale. argo. 2.621>	Iam iuga Percotes Pariumque infame fragosis
<vale. argo. 2.622>	Exsuperant Pityamque uadis transmissaque puppi
<vale. argo. 2.623>	Lampsacus, Ogygii quam nec trieterica Bacchi
<vale. argo. 2.624>	Sacra neque arcanis Phrygius furor inuehit antris,
<vale. argo. 2.625>	Sed suus in Venerem raptat deus. illius aras
<vale. argo. 2.626>	Vrbe super celsique uident uelamina templi.
<vale. argo. 2.627>	Rarior hinc tellus atque ingens undique caelum
<vale. argo. 2.628>	Rursus et incipiens alium prospectus in orbem.
<vale. argo. 2.629>	Terra sinu medio Pontum iacet inter et Hellen
<vale. argo. 2.630>	Ceu fundo prolata maris. namque improba caecis
<vale. argo. 2.631>	Intulit arua uadis longoque sub aequora dorso
<vale. argo. 2.632>	Litus agit, tenet hinc ueterem confinibus oris
<vale. argo. 2.633>	Pars Phrygiam, pars discreti iuga pinea montis.
<vale. argo. 2.634>	Nec procul ad tenuis surgit confinia ponti
<vale. argo. 2.635>	Vrbs placidis demissa iugis. rex diuitis agri
<vale. argo. 2.636>	Cyzicus. Haemoniae qui tum noua signa carinae
<vale. argo. 2.637>	Vt uidet, ipse ultro primas procurrit ad undas
<vale. argo. 2.638>	Miraturque uiros dextramque amplexus et haerens
<vale. argo. 2.639>	Incipit: 'o terris nunc primum cognita nostris
<vale. argo. 2.640>	Emathiae manus et fama mihi maior imago,
<vale. argo. 2.641>	Non tamen haec adeo semota neque ardua tellus
<vale. argo. 2.642>	Longaque iam populis inter uia lucis eoae,
<vale. argo. 2.643>	Cum tales intrasse duces, tot robora cerno.
<vale. argo. 2.644>	Nam licet hinc saeuas tellus alat horrida gentes
<vale. argo. 2.645>	Meque fremens tumido circumfluat ore Propontis,
<vale. argo. 2.646>	Vestra fides ritus<que> pares et mitia cultu
<vale. argo. 2.647>	His etiam mihi corda locis. procul effera uirtus
<vale. argo. 2.648>	Bebrycis et Scythici procul inclementia sacri.'
<vale. argo. 2.649>	Sic memorat laetosque rapit, simul hospita pandi
<vale. argo. 2.650>	Tecta iubet templisque sacros largitur honores.
<vale. argo. 2.651>	Stant gemmis auroque tori mensaeque paratu
<vale. argo. 2.652>	Regifico centumque pares primaeua ministri
<vale. argo. 2.653>	Corpora; pars epulas manibus, pars aurea gestant
<vale. argo. 2.654>	Pocula bellorum casus expressa recentum.
<vale. argo. 2.655>	Atque ea prima duci porgens carchesia Graio
<vale. argo. 2.656>	Cyzicus 'hic portus' inquit 'mihi territat hostis,
<vale. argo. 2.657>	Has acies sub nocte refert, haec uersa Pelasgum
<vale. argo. 2.658>	Terga uides, meus hic ratibus qui pascitur ignis.'
<vale. argo. 2.659>	Subicit Aesonides: 'utinam nunc ira Pelasgos
<vale. argo. 2.660>	Adferat et solitis temptet concurrere furtis
<vale. argo. 2.661>	Cunctaque se ratibus fundat manus. arma uidebis
<vale. argo. 2.662>	Hospita nec post hanc ultra tibi proelia noctem.'
<vale. argo. 2.663>	Sic ait hasque inter uariis nox plurima dictis
<vale. argo. 2.664>	Rapta uices nec non simili lux postera tractu.
<vale. argo. 3.1>	Tertia iam gelidas Tithonia soluerat umbras
<vale. argo. 3.2>	Exueratque polum. Tiphyn placida alta uocabant.
<vale. argo. 3.3>	It tectis Argoa manus, simul urbe profusi
<vale. argo. 3.4>	Aenidae caris socium digressibus haerent.
<vale. argo. 3.5>	Dant Cererem lectumque pecus nec palmite Bacchum
<vale. argo. 3.6>	Bithyno Phrygioue satum, sed quem sua noto
<vale. argo. 3.7>	Colle per angustae Lesbos freta suggerit Helles.
<vale. argo. 3.8>	Ipse agit Aesonidae iunctos ad litora gressus
<vale. argo. 3.9>	Cyzicus abscessu lacrimans coniunx persocia uestes
<vale. argo. 3.25>	Muneribus, primas coniunx Percosia uestes
<vale. argo. 3.10>	Quas dabat et picto Clite uariauerat auro,
<vale. argo. 3.11>	Tum galeam et patriae telum insuperabile dextrae
<vale. argo. 3.12>	Addidit. ipse ducis pateras et Thessala contra
<vale. argo. 3.13>	Frena capit manibusque datis iunxere penates.
<vale. argo. 3.14>	Tu mihi nunc causas infandaque proelia, Clio,
<vale. argo. 3.15>	Pande uirum! tibi enim superum data, uirgo, facultas
<vale. argo. 3.16>	Nosse animos rerumque uias. cur talia passus
<vale. argo. 3.17>	Arma, quid hospitiis iunctas concurrere dextras
<vale. argo. 3.18>	Iuppiter? unde tubae nocturnaque mouit Erinys?
<vale. argo. 3.19>	Dindyma sanguineis famulum bacchata lacertis
<vale. argo. 3.20>	Dum uolucri quatit asper equo siluasque fatigat
<vale. argo. 3.21>	Cyzicus, ingenti praedae deceptus amore
<vale. argo. 3.22>	Adsuetum Phrygias dominam uectare per urbes
<vale. argo. 3.23>	Oppressit iaculo redeuntem ad frena leonem.
<vale. argo. 3.24>	Et tunc ille iubas captiuaque postibus ora
<vale. argo. 3.26>	Imposuit, spolium infelix diuaeque pudendum.
<vale. argo. 3.27>	Quae postquam Haemoniam tantae non immemor irae
<vale. argo. 3.28>	Aerisono de monte ratem praefixaque regum
<vale. argo. 3.29>	Scuta uidet, noua monstra uiro, noua funera uoluit,
<vale. argo. 3.30>	Vt socias in nocte manus utque impia bella
<vale. argo. 3.31>	Conserat et saeuis erroribus implicet urbem.
<vale. argo. 3.32>	Nox erat et leni canebant aequora sulco
<vale. argo. 3.33>	Et iam prona leues spargebant sidera somnos.
<vale. argo. 3.34>	Aura uehit, religant tonsas ueloque Procneson
<vale. argo. 3.35>	Et te iam medio flauentem, Rhyndace, ponto
<vale. argo. 3.36>	Spumosumque legunt fracta Scylaceon ab unda.
<vale. argo. 3.37>	Ipse diem longe solisque cubilia Tiphys
<vale. argo. 3.38>	Consulit, ipse ratem uento stellisque ministrat.
<vale. argo. 3.39>	Atque illum non ante sopor luctamine tanto
<vale. argo. 3.40>	Lenit agens diuum imperiis. cadit inscia clauo
<vale. argo. 3.41>	Dextera demittitque oculos solataque puppis
<vale. argo. 3.42>	Turbine flectit iter portuque refertur amico.
<vale. argo. 3.43>	Vt notis allapsa uadis, dant aethere longo
<vale. argo. 3.44>	Signa tubae uox et mediis emissa tenebris:
<vale. argo. 3.45>	'Hostis habet portus, soliti rediere Pelasgi!'
<vale. argo. 3.46>	Rupta quies, deus ancipitem lymphauerat urbem
<vale. argo. 3.47>	Mygdoniae Pan iussa ferens saeuissima Matris,
<vale. argo. 3.48>	Pan nemorum belli<que> potens, quem lucis ab horis
<vale. argo. 3.49>	Antra tenent, patet ad medias per deuia noctes
<vale. argo. 3.50>	Saetigerum latus et toruae coma sibila frontis.
<vale. argo. 3.51>	Vox omnes super una tubas, qua conus et enses,
<vale. argo. 3.52>	Qua trepidis auriga rotis nocturnaque muris
<vale. argo. 3.53>	Claustra cadunt. talesque metus non Martia cassis
<vale. argo. 3.54>	Eumenidumque comae, non tristis ab aethere Gorgo
<vale. argo. 3.55>	Sparserit aut tantis aciem raptauerit umbris.
<vale. argo. 3.56>	Ludus et ille deo, pauidum praesepibus aufert
<vale. argo. 3.57>	Cum pecus et profugi sternunt dumeta iuuenci.
<vale. argo. 3.58>	Ilicet ad regem clamor ruit. exsilit [ab] altis
<vale. argo. 3.59>	Somnia dira toris simulacraque pallida linquens
<vale. argo. 3.60>	Cyzicus. ecce super foribus Bellona reclusis
<vale. argo. 3.61>	Nuda latus passuque mouens orichalca sonoro
<vale. argo. 3.62>	Adstitit et triplici pulsans fastigia crista
<vale. argo. 3.63>	Inde ciere uirum. sequitur per moenia demens
<vale. argo. 3.64>	Ille deam et fatis extrema in proelia tendit,
<vale. argo. 3.65>	Qualis in Alciden et Thesea Rhoecus iniqui
<vale. argo. 3.66>	Nube meri geminam Pholoen maioraque cernens
<vale. argo. 3.67>	Astra ruit qualisue redit uenatibus actis
<vale. argo. 3.68>	Lustra pater Triuiamque canens umeroque Learchum
<vale. argo. 3.69>	Aduehit, at miserae declinant lumina Thebae.
<vale. argo. 3.70>	Iamque adeo nec porta ducem nec pone moratur
<vale. argo. 3.71>	Excubias sortita manus, quae prima furenti
<vale. argo. 3.72>	Aduolat. hinc alii subeunt, ut proxima quaeque
<vale. argo. 3.73>	Intremuit domus et motus accepit inanes.
<vale. argo. 3.74>	At Minyas anceps fixit pauor. aegra uirorum
<vale. argo. 3.75>	Corda labant nec quae regio aut discrimina cernunt,
<vale. argo. 3.76>	Cur galeae clipeique micent, num peruigil armis,
<vale. argo. 3.78>	Donec et hasta uolans immani turbine transtris
<vale. argo. 3.79>	Insonuit monuitque ratem rapere obuia caeca
<vale. argo. 3.80>	Arma manu. princeps galeam constringit Iason
<vale. argo. 3.81>	Vociferans: 'primam hanc nati, pater, accipe pugnam
<vale. argo. 3.82>	Vosque, uiri, optatos huc adfore credite Colchos.'
<vale. argo. 3.83>	Bistonas in medios ceu Martius exsilit astris
<vale. argo. 3.84>	Currus, ubi ingentes animae clamorque tubaeque
<vale. argo. 3.85>	Sanguineae iuuere deum, non segnius ille
<vale. argo. 3.86>	Occupat arua furens; sequitur uis omnis Achiuum.
<vale. argo. 3.87>	Adglomerant latera et densis thoracibus horrens
<vale. argo. 3.88>	Stat manus, aegisono quam nec fera pectore uirgo
<vale. argo. 3.89>	Dispulerit nec dextra Iouis Terrorque Pauorque,
<vale. argo. 3.90>	Martis equi. sic contextis umbonibus urgent
<vale. argo. 3.91>	Caeruleo ueluti cum Iuppiter agmine nubem
<vale. argo. 3.92>	Constituit. certant Zephyri frustraque rigentem
<vale. argo. 3.93>	Pulsat utrimque Notus. pendent mortalia longo
<vale. argo. 3.94>	Corda metu, quibus illa fretis, quibus incidat aruis.
<vale. argo. 3.95>	Hinc manus infelix clamore impellere magno
<vale. argo. 3.96>	Saxa facesque atras et tortae pondera fundae.
<vale. argo. 3.97>	Fert sonitus immota phalanx irasque retentant,
<vale. argo. 3.98>	Congeries dum prima fluat. stellantia Mopsus
<vale. argo. 3.99>	Tegmina et ingentem Corythi notat Eurytus umbram.
<vale. argo. 3.100>	Restitit ille gradu seseque a lumine ferri
<vale. argo. 3.101>	Sustinuit praeceps, subitum ceu pastor ad amnem
<vale. argo. 3.102>	Spumantem nimbis fluctuque arbusta ruentem.
<vale. argo. 3.103>	At Tydeus 'en intentis quem uiribus' inquit
<vale. argo. 3.104>	'Opperiar manibusque dari quem comminus optem.
<vale. argo. 3.105>	Quo steteris moriere loco!' subit ilia cuspis
<vale. argo. 3.106>	Olenii, dedit ille sonum compressaque mandens
<vale. argo. 3.107>	Aequora purpuream singultibus expulit hastam.
<vale. argo. 3.108>	Ac uelut in medio rupes latet horrida ponto,
<vale. argo. 3.109>	Quam super ignari numquam rexere magistri
<vale. argo. 3.110>	Praecipites impune rates, sic agmine caeco
<vale. argo. 3.111>	Incurrit strictis manus ensibus. occubat Iron
<vale. argo. 3.112>	Et Cotys et Pyrno melior genitore Bienor.
<vale. argo. 3.113>	At magis interea diuerso turbida motu
<vale. argo. 3.114>	Vrbs agitur. Genyso coniunx amouerat arma;
<vale. argo. 3.115>	Ast illi subitus uentis uiuoque reluxit
<vale. argo. 3.116>	Torre focus: telis gaudes, miserande, repertis.
<vale. argo. 3.117>	Linquit et undantes mensas infectaque pernox
<vale. argo. 3.118>	Sacra Medon; chlamys imbelli circumuenit ostro
<vale. argo. 3.119>	Torta manum strictoque uias praefulgurat ense.
<vale. argo. 3.120>	Talis in arma ruit nec uina dapesque remota
<vale. argo. 3.121>	Statque loco torus inque omen mansere ministri.
<vale. argo. 3.122>	Inde uagi nec tela modis nec casibus isdem
<vale. argo. 3.123>	Conseruere manu et longe iacuere perempti.
<vale. argo. 3.124>	Ecce grauem nodis pinguique bitumine quassans
<vale. argo. 3.125>	Lampada turbata Phlegyas decurrit ab urbe.
<vale. argo. 3.126>	Ille leues de more manus aciemque Pelasgum
<vale. argo. 3.127>	Per noctem remeasse ratus pulsumque requirens
<vale. argo. 3.128>	Saepe sibi uano Thamyrum clamore petebat
<vale. argo. 3.129>	Arduus et late fumanti nube coruscus.
<vale. argo. 3.130>	Quantus ubi immenso prospexit ab aethere Typhon
<vale. argo. 3.131>	Igne simul uentisque rubens, quem Iuppiter alte
<vale. argo. 3.132>	Crine tenet. trepidant diro sub lumine puppes.
<vale. argo. 3.133>	Tollitur hinc totusque ruit Tirynthius acri
<vale. argo. 3.134>	Pectore, certa regens aduersa spicula flamma.
<vale. argo. 3.135>	Per piceos accensa globos et pectus harundo
<vale. argo. 3.136>	Per medium contenta fugit, ruit ille comanti
<vale. argo. 3.137>	Ore facem supra maiorque apparuit ignis.
<vale. argo. 3.138>	Ambrosium Peleus, ingentem Ancaeus Echeclum
<vale. argo. 3.139>	Sternit et elatae propius succedere dextrae
<vale. argo. 3.140>	Telecoonta sinit librataque ora securi
<vale. argo. 3.141>	Disiecit ceruice tenus. simul aspera uictor
<vale. argo. 3.142>	Cingula sublustri uibrantia detrahit umbra.
<vale. argo. 3.143>	'Has, precor, exuuias <et> opima cadauera' Nestor
<vale. argo. 3.144>	'Linquite!' ait. 'ferro potius mihi dextera, ferro
<vale. argo. 3.145>	Nauet opus!' prensumque manu detruncat Amastrum
<vale. argo. 3.146>	Diuersasque simul socios inuadere turmas
<vale. argo. 3.147>	Admonuit. pergunt rupta testudine fusi
<vale. argo. 3.148>	Qua tenebrae campique ferunt. grauis inuenit Ochum
<vale. argo. 3.149>	Phlias et trepido Pollux impingitur Hebro.
<vale. argo. 3.150>	Ipse super uultus taboque natantia terga
<vale. argo. 3.151>	Dux campi Martisque potens, ut caeca profundo
<vale. argo. 3.152>	Currit hiems, Zelyn et Bronten Abrarinque relinquit
<vale. argo. 3.153>	Semineces. Glaucum sequitur Glaucumque ruentem
<vale. argo. 3.154>	Occupat et iugulo uulnus molitur aperto.
<vale. argo. 3.155>	Ille manu contra telum tenet ultima frustra
<vale. argo. 3.156>	Verba ciens fixamque uidet decrescere cornum.
<vale. argo. 3.157>	Hinc Halyn, hinc rigido transcurrens demetit ense
<vale. argo. 3.158>	Protin et insignem cithara cantuque fluenti
<vale. argo. 3.159>	Dorcea, qui dulci festis adsistere mensis
<vale. argo. 3.160>	Pectine Bistoniae magnum post ausus alumnum.
<vale. argo. 3.161>	Nec pharetram aut acres ultra Tirynthius arcus
<vale. argo. 3.162>	Exercet, socia sed disicit agmina claua.
<vale. argo. 3.163>	Ac ueluti magna iuuenum cum densa securi
<vale. argo. 3.164>	Silua labat cuneisque gemit graue robur adactis
<vale. argo. 3.165>	Iamque abies piceaeque ruunt, sic dura sub ictu
<vale. argo. 3.166>	Ossa uirum malaeque sonant sparsusque cerebro
<vale. argo. 3.167>	Albet ager. leuis ante pedes subsederat Hidmon.
<vale. argo. 3.168>	Occupat os barbamque uiri clauamque superne
<vale. argo. 3.169>	Intonat 'occumbes' et 'nunc' ait 'Herculis armis,
<vale. argo. 3.170>	Donum ingens semperque tuis mirabile fatum.'
<vale. argo. 3.171>	Horruit ille cadens nomenque agnouit amicum
<vale. argo. 3.172>	Primus et ignaris dirum scelus attulit umbris.
<vale. argo. 3.173>	Nec tibi Thessalicos tunc profuit, Ornyte, reges
<vale. argo. 3.174>	Hospitiis aut mente moras fouisse benigna
<vale. argo. 3.175>	Et dapibus sacrasse diem. procul aduenit Idmon
<vale. argo. 3.176>	Oblatumque ferit, galeam cristasque rubentes
<vale. argo. 3.177>	(Heu tua dona) gerens. quem te qualemque uidebit
<vale. argo. 3.178>	Attonitus, Crenaee, parens! en frigidus orbes
<vale. argo. 3.179>	Purpureos iam somnus obit, iam candor et anni
<vale. argo. 3.180>	Deficiunt uitaque fugit decus omne soluta.
<vale. argo. 3.181>	Desere nunc nemus et nympharum durus amores!
<vale. argo. 3.182>	At diuersa Sagen turbantem fallere neruo
<vale. argo. 3.183>	Tum primum puer ausus Hylas (spes maxima bellis
<vale. argo. 3.184>	Pulcher Hylas, si fata sinant, si prospera Iuno)
<vale. argo. 3.185>	Prostrauitque uirum celeri per pectora telo.
<vale. argo. 3.186>	Accessere (nefas) tenebris fallacibus acti
<vale. argo. 3.187>	Tyndaridae in sese. Castor prius ibat in ictus
<vale. argo. 3.188>	Nescius, ast illos noua lux subitusque diremit
<vale. argo. 3.189>	Frontis apex. tum Castor Ityn, qua caerulus ambit
<vale. argo. 3.190>	Balteus et gemini committunt ora dracones,
<vale. argo. 3.191>	Frater Hagen Thapsumque securigerumque Nealcen
<vale. argo. 3.192>	Transigit et Canthi pallentem uulnere Cydrum.
<vale. argo. 3.193>	Torserat hic totis conisus uiribus hastam
<vale. argo. 3.194>	Venatori Erymo, breuis hanc sed fata ferentem
<vale. argo. 3.195>	Prodidit et piceo comitem miserata refulsit
<vale. argo. 3.196>	Luna polo. cessere iubae raptumque per auras
<vale. argo. 3.197>	Vulnus et extrema sonuit cita cuspide cassis.
<vale. argo. 3.198>	Nisaeum Telamon et Ophelten uana sonantem
<vale. argo. 3.199>	Per clipei cedentis opus artemque trilicem,
<vale. argo. 3.200>	Qua stomachi secreta, ferit laetusque profatur:
<vale. argo. 3.201>	'Di, precor, hunc regem aut aeque delegerit alta
<vale. argo. 3.202>	Fors mihi gente satum magnusque et flebilis urbi
<vale. argo. 3.203>	Conciderit'. super addit Aren fratremque Melanthum
<vale. argo. 3.204>	Phoceaque Oleniden, <Le>legum qui pulsus ab oris
<vale. argo. 3.205>	Regis amicitiam et famuli propioris honores
<vale. argo. 3.206>	(Qua patiens non arte?) tulit. nox alta cadentum
<vale. argo. 3.207>	Ingentes resonat sonitus augetque ruinas.
<vale. argo. 3.208>	Vt magis Inarime, magis ut mugitor anhelat
<vale. argo. 3.209>	Vesbius, attonitas acer cum suscitat urbes,
<vale. argo. 3.210>	Sic pugnae crebrescit opus neque enim ignea cedunt
<vale. argo. 3.211>	Astra loco, lentis haeret nox conscia bigis.
<vale. argo. 3.212>	Perge age Tartareae mecum simul omnia noctis,
<vale. argo. 3.213>	Musa, sequi. trepidam Phaethon adflauit ab alto
<vale. argo. 3.214>	Tisiphonen grauiorque locos iam luce propinqua
<vale. argo. 3.215>	Vmbra premit. non signa uirum, non funera cernunt
<vale. argo. 3.216>	Et rabie magis ora calent. uos prodite, diuae,
<vale. argo. 3.217>	Eumenidum noctisque globos uatique patescat
<vale. argo. 3.218>	Armorum fragor et tepidi singultibus agri
<vale. argo. 3.219>	Labentem atque acti Minyis per Litora manes.
<vale. argo. 3.220>	Cyzicus hic aciem uanis discursibus implet
<vale. argo. 3.221>	Fata trahens. iam pulsa sibi cessisse Pelasgum
<vale. argo. 3.222>	Agmina, iam passim uacuos disiecta per agros
<vale. argo. 3.223>	Credit ouans. tales habitus, ea gaudia fingit
<vale. argo. 3.224>	Ira deum. fundo ueluti cum Coeus in imo
<vale. argo. 3.225>	Vincla Iouis fractoque trahens adamante catenas
<vale. argo. 3.226>	Saturnum Tityumque uocat spemque aetheris amens
<vale. argo. 3.227>	Concipit, ast illum fluuiis et nocte remensa
<vale. argo. 3.228>	Eumenidum canis et sparsae iuba reppulit Hydrae.
<vale. argo. 3.229>	Saeuit acerba fremens tardumque a moenibus agmen
<vale. argo. 3.230>	Increpitat; 'nunquamne dolor uirtusue subibit
<vale. argo. 3.231>	Nil ausas sine rege manus? at barbara buxus
<vale. argo. 3.232>	Si uocet et motis ululantia Dindyma sacris,
<vale. argo. 3.233>	Tunc ensis placeatque furor, modo tela sacerdos
<vale. argo. 3.234>	Porrigat, et iussa sanguis exuberet ulna.'
<vale. argo. 3.235>	Talibus insultans iamdudum numine diuae
<vale. argo. 3.236>	Deficit, infracti languescunt frigore cursus,
<vale. argo. 3.237>	Corda pauent, audit fremitus irasque leonum
<vale. argo. 3.238>	Cornuaque et motas uidet inter nubila turres.
<vale. argo. 3.239>	Tunc grauis et certo tendens stridore per umbram
<vale. argo. 3.240>	Aesonii uenit hasta ducis latumque sub imo
<vale. argo. 3.241>	Pectore rumpit iter. quam nunc incognita uellet
<vale. argo. 3.242>	Lustra sibi nullosque datos uenatibus annos!
<vale. argo. 3.243>	Talia magnanimi diuerso turbine fundunt
<vale. argo. 3.244>	Tela uiri sonitusque pedum suspectaque motu
<vale. argo. 3.245>	Explorant, prensant socios uocemque reposcunt.
<vale. argo. 3.246>	Quod si tanta lues seros durasset in ortus,
<vale. argo. 3.247>	Exstinctum genus et solas per moenia matres
<vale. argo. 3.248>	Vidisset stratamque dies in litore gentem.
<vale. argo. 3.249>	Tum pater omnipotens, tempus iam rege perempto
<vale. argo. 3.250>	Flectere fata ratus miserasque abrumpere pugnas,
<vale. argo. 3.251>	Supremam celerauit opem nutuque sereno
<vale. argo. 3.252>	Intonuit, quem Nocte satae, quem turbidus horret
<vale. argo. 3.253>	Armipotens. tunc porta trucis coit infera belli.
<vale. argo. 3.254>	Continuo dant terga metu uersique per agros
<vale. argo. 3.255>	Diffugiunt, quae sola salus. nec terga ruentum
<vale. argo. 3.256>	Mens Minyis conuersa sequi, stetit anxia uirtus.
<vale. argo. 3.257>	Ecce leui primos iam spargere lumine portus
<vale. argo. 3.258>	Orta dies notaeque (nefas) albescere turres.
<vale. argo. 3.259>	'Di maris', attonito conclamat ab agmine Tiphys
<vale. argo. 3.260>	'Vt mea fatali damnastis pectora somno.
<vale. argo. 3.261>	Heu socii quantis complerunt litora monstris!'
<vale. argo. 3.262>	Illi autem neque adhuc gemitus neque conscia facti
<vale. argo. 3.263>	Ora leuant. tenet exsangues rigor horridus artus
<vale. argo. 3.264>	Ceu pauet ad crines et tristia Pentheos ora
<vale. argo. 3.265>	Thyias, ubi impulsae iam se deus agmine matris
<vale. argo. 3.266>	Abstulit et caesi uanescunt cornua tauri.
<vale. argo. 3.267>	Nec minus effusi grandaeuum ad litora uulgus
<vale. argo. 3.268>	Vt socias uidere manus dare uersa retrorsus
<vale. argo. 3.269>	Terga metu. dextram tendens proclamat Iason:
<vale. argo. 3.270>	'Quos fugitis? uellem hac equidem me strage meosque
<vale. argo. 3.271>	Procubuisse magis. deus haec, deus asper utrisque
<vale. argo. 3.272>	Implicuit. sumus en Minyae, sumus hospita turba!'
<vale. argo. 3.274>	Tum super exsangues confertae caedis aceruos
<vale. argo. 3.275>	Praecipiti plangore ruunt, agnoscit in alta
<vale. argo. 3.276>	Strage uirum sua texta parens, sua munera coniunx.
<vale. argo. 3.277>	It gemitus toto sinuosa per aequora caelo.
<vale. argo. 3.278>	Pars tenues flatus et adhuc stridentia prensat
<vale. argo. 3.279>	Vulnera, pars sera componunt lumina dextra.
<vale. argo. 3.280>	At uero in mediis exsangui rege reperto
<vale. argo. 3.281>	Aggeribus, tristi sileant ceu cetera planctu,
<vale. argo. 3.282>	Sic famulum matrumque dolor, sic omnis ad unum
<vale. argo. 3.283>	Versa manus. circa lacrimis ac mentibus aegri
<vale. argo. 3.284>	Stant Minyae deflentque nefas et cuspidis ictus
<vale. argo. 3.285>	Aesoniae sortemque ducis solantur acerbam.
<vale. argo. 3.286>	Ille ubi concretos pingui iam sanguine crines
<vale. argo. 3.287>	Pallentesque genas infractaque pectore caro
<vale. argo. 3.288>	Tela neque hesternos agnouit in hospite uultus,
<vale. argo. 3.289>	Ingemit atque artus fatur complexus amicos:
<vale. argo. 3.290>	'Te tamen ignarum tanti, miserande, furoris
<vale. argo. 3.291>	Nox habet et nullo testantem foedera questu,
<vale. argo. 3.292>	At mihi luctificum uenit iubar. heu quibus adsum
<vale. argo. 3.293>	Conloquiis, cui me hospitio fortuna reuexit!
<vale. argo. 3.294>	Exstinguine mea (fatis id defuit unum)
<vale. argo. 3.295>	Speraui te posse manu, talisue reliqui
<vale. argo. 3.296>	Has ego, amice, domos? quod si iam bella manebant
<vale. argo. 3.297>	Et placitum hoc superis, nonne haec mea iustius essent
<vale. argo. 3.298>	Funera meque tuus <potius> nunc plangeret error
<vale. argo. 3.299>	Nec Clarii nunc antra dei quercusque Tonantis
<vale. argo. 3.300>	Arguerem? talesne acies, talesne triumphos
<vale. argo. 3.301>	Sorte dabant? tantumque nefas mens conscia uatum
<vale. argo. 3.302>	Conticuit patriae exitium crudele senectae
<vale. argo. 3.303>	Et tot acerba canens? heu diuis uisa sinistris
<vale. argo. 3.304>	Regna mihi! quinam reditus, quae me hospita tellus
<vale. argo. 3.305>	Accipiet, quae non primis prohibebit harenis?
<vale. argo. 3.306>	Inuidere dei ne Phasidis arua remoti
<vale. argo. 3.307>	Et Scythicas populatus opes haec rursus adirem
<vale. argo. 3.308>	Litora neue tuos irem tunc ultor in hostes.
<vale. argo. 3.309>	Fas tamen est conferre genas, fas iungere tecum
<vale. argo. 3.310>	Pectora et exsangues miscere amplexibus artus.
<vale. argo. 3.273>	Cur etiam flammas miserosque moramur honores?
<vale. argo. 3.311>	Vos age funereas ad litora uoluite siluas
<vale. argo. 3.312>	Et socios lustrate rogos, date debita caesis
<vale. argo. 3.313>	Munera, quae nostro misisset Cyzicus igni.'
<vale. argo. 3.314>	Parte alia Clite laceras super ora mariti
<vale. argo. 3.315>	Fusa comas misera in planctus uocat agmina matrum
<vale. argo. 3.316>	Fatur et haec: 'primis coniunx ereptus in annis
<vale. argo. 3.317>	Cuncta trahis. necdum suboles nec gaudia de te
<vale. argo. 3.318>	Vlla mihi, quis maesta tuos nunc, optime, casus
<vale. argo. 3.319>	Perpeterer tenui luctum solamine fallens.
<vale. argo. 3.320>	Mygdonis arma patrem funestaque proelia nuper
<vale. argo. 3.321>	Natales rapuere domos Triuiaeque potentis
<vale. argo. 3.322>	Occidit arcana genetrix absumpta sagitta:
<vale. argo. 3.323>	Tu, mihi qui coniunx pariter fraterque parensque
<vale. argo. 3.324>	Solus et a prima fueras spes una iuuenta,
<vale. argo. 3.325>	Deseris heu totamque deus simul impulit urbem.
<vale. argo. 3.326>	Ast ego non media te saltem, Cyzice, uidi
<vale. argo. 3.327>	Tendentem mihi morte manus aut ulla monentis
<vale. argo. 3.328>	Verba tuli; quin te thalamis modo questa morari
<vale. argo. 3.329>	Heu talem tantique metus secura recepi.'
<vale. argo. 3.330>	Illam uix gemino maerens cum Castore Pollux
<vale. argo. 3.331>	Erigit haerentem compressaque colla trahentem.
<vale. argo. 3.332>	Interea innumeras nudatis montibus urgent
<vale. argo. 3.333>	Certatim decorantque pyras et corpora maesti
<vale. argo. 3.334>	Summa locant. uadit sonipes ceruice remissa
<vale. argo. 3.335>	Venatrix nec turba canum pecudumque morantur
<vale. argo. 3.336>	Funereae, quae cuique manus, quae cura suorum,
<vale. argo. 3.337>	Quae fortuna fuit. medio rex aggere longe
<vale. argo. 3.338>	Eminet, hunc crebris quatiens singultibus ora
<vale. argo. 3.339>	Adleuat Aesonides celsoque reponit in ostro.
<vale. argo. 3.340>	Dat pictas auro atque ardentes murice uestes
<vale. argo. 3.341>	Quas rapuit telis festina uocantibus Austris
<vale. argo. 3.342>	Hypsipyle. galeam dilectaque cingula regi
<vale. argo. 3.343>	Inicit. ille suam uultus conuersus ad urbem
<vale. argo. 3.344>	Sceptra manu ueterum retinet gestamen auorum.
<vale. argo. 3.345>	Nam quia nec proles alius nec denique sanguis,
<vale. argo. 3.346>	Ipse decus regnique refert insigne parenti.
<vale. argo. 3.347>	Inde ter armatos Minyis referentibus orbes
<vale. argo. 3.348>	Concussi tremuere rogi, ter inhorruit aether
<vale. argo. 3.349>	Luctificum clangente tuba. iecere supremo
<vale. argo. 3.350>	Tum clamore faces, rerum labor omnis in auras
<vale. argo. 3.351>	Soluitur et celsis collucent aequora flammis.
<vale. argo. 3.352>	Scilicet haec illo iuuenem populosque manebant
<vale. argo. 3.353>	Tempore, Peliacis caderet cum montibus arbor:
<vale. argo. 3.354>	Hoc uolucrumque minae praesagaque fulmina longo
<vale. argo. 3.355>	Acta mari tulerant. sed quis non prima refellat
<vale. argo. 3.356>	Monstra deum longosque sibi non auguret annos?
<vale. argo. 3.357>	Iamque solutus honos cineri, iam passibus aegris
<vale. argo. 3.358>	Dilapsae cum prole nurus tandemque quiescunt
<vale. argo. 3.359>	Dissona peruigili planctu uada, qualiter Arctos
<vale. argo. 3.360>	Ad patrias auibus medio iam uere reuectis
<vale. argo. 3.361>	Memphis et aprici statio silet annua Nili.
<vale. argo. 3.362>	At non inde dies nec quae magis aspera curis
<vale. argo. 3.363>	Nox Minyas tanta caesorum ab imagine soluit.
<vale. argo. 3.364>	Bis Zephyri iam uela uocant. fiducia maestis
<vale. argo. 3.365>	Nulla uiris, aegro adsidue mens carpitur aestu
<vale. argo. 3.366>	Necdum omnes lacrimas atque omnia reddita caesis
<vale. argo. 3.367>	Iusta putant. patria ex oculis acerque laborum
<vale. argo. 3.368>	Pulsus amor segnique iuuat frigescere luctu.
<vale. argo. 3.369>	Ipse etiam Aesonides, quamquam tristissima rerum
<vale. argo. 3.370>	Castiganda duci uultuque premenda sereno,
<vale. argo. 3.371>	Dulcibus indulget lacrimis aperitque dolorem.
<vale. argo. 3.372>	Tum secreta trahens Phoebeum ad litora Mopsum
<vale. argo. 3.373>	'Quaenam' ait 'ista lues, aut quae sententia diuum?
<vale. argo. 3.374>	Decretusne uenit fato pauor an sibi nectunt
<vale. argo. 3.375>	Corda moras? cur immemores famaeque larisque
<vale. argo. 3.376>	Angimur aut pariet quemnam haec ignauia finem?'
<vale. argo. 3.377>	'Dicam' ait 'ac penitus causas labemque docebo.'
<vale. argo. 3.378>	Mopsus et astra tuens: 'non si mortalia membra
<vale. argo. 3.379>	Sortitusque breues et parui tempora fati
<vale. argo. 3.380>	Perpetimur, socius superi quondam ignis Olympi,
<vale. argo. 3.381>	Fas ideo miscere neces ferroque morantes
<vale. argo. 3.382>	Exigere hinc animas redituraque semina caelo.
<vale. argo. 3.383>	Quippe nec in uentos nec in ultima soluimur ossa;
<vale. argo. 3.384>	Ira manet duratque dolor. cum deinde tremendi
<vale. argo. 3.385>	Ad solium uenere Iouis questuque nefandam
<vale. argo. 3.386>	Edocuere necem, patet ollis ianua leti
<vale. argo. 3.387>	Atque iterum remeare licet. comes una sororum
<vale. argo. 3.388>	Additur et pariter terras atque aequora lustrant.
<vale. argo. 3.389>	Quisque suos sontes inimicaque pectora poenis
<vale. argo. 3.390>	Implicat et uaria meritos formidine pulsant.
<vale. argo. 3.391>	At quibus inuito maduerunt sanguine dextrae,
<vale. argo. 3.392>	Si fors saeua tulit miseros, sed proxima culpa,
<vale. argo. 3.393>	Hos uariis mens ipsa modis agit et sua carpunt
<vale. argo. 3.394>	Facta uiros: resides et iam nil amplius ausi
<vale. argo. 3.395>	In lacrimas humilesque metus aegramque fatiscunt
<vale. argo. 3.396>	Segnitiem, quos ecce uides. sed nostra requiret
<vale. argo. 3.397>	Cura uiam. memori iam pridem cognita uati
<vale. argo. 3.398>	Est procul ad Stygiae deuexa silentia noctis
<vale. argo. 3.399>	Cimmerium domus et superis incognita tellus
<vale. argo. 3.400>	Caeruleo tenebrosa situ, quo flammea numquam
<vale. argo. 3.401>	Sol iuga sidereos nec mittit Iuppiter annos.
<vale. argo. 3.402>	Stant <ta>citae frondes immotaque silua comanti
<vale. argo. 3.403>	Horret Auerna iugo. specus umbrarumque meatus
<vale. argo. 3.404>	Subter et Oceani praeceps fragor aruaque nigro
<vale. argo. 3.405>	Vasta metu et subitae post longa silentia uoces.
<vale. argo. 3.406>	Ensifer hic atraque sedens in ueste Celaeneus
<vale. argo. 3.407>	Insontes errore luit culpamque remittens
<vale. argo. 3.408>	Carmina turbatos uoluit placantia manes.
<vale. argo. 3.409>	Ille mihi quae danda forent lustramina caesis
<vale. argo. 3.410>	Prodidit, ille uolens Erebum tenebrasque retexit.
<vale. argo. 3.411>	Ergo ubi puniceas oriens accenderit undas,
<vale. argo. 3.412>	Te socios adhibere sacris armentaque magnis
<vale. argo. 3.413>	Bina deis, me iam coetus accedere uestros
<vale. argo. 3.414>	Haud fas interea, donec lustralia pernox
<vale. argo. 3.415>	Vota fero. mouet en gelidos Latonia currus:
<vale. argo. 3.416>	Flecte gradum, placitis sileant age litora coeptis!'
<vale. argo. 3.417>	Iamque sopor mediis tellurem presserat horis
<vale. argo. 3.418>	Et circum tacito uolitabant somnia mundo,
<vale. argo. 3.419>	Cum uigil arcani speculatus tempora sacri
<vale. argo. 3.420>	Ampycides petit aduersis Aesepia siluis
<vale. argo. 3.421>	Flumina et aequoreas pariter decurrit ad undas.
<vale. argo. 3.422>	Hic sale purpureo uiuaque nitentia lympha
<vale. argo. 3.423>	Membra nouat seque horrificis accommodat actis.
<vale. argo. 3.424>	Tempora tum uittis et supplice castus oliua
<vale. argo. 3.425>	Implicat et stricto designat litora ferro,
<vale. argo. 3.426>	Circum humiles aras ignotaque nomina diuum
<vale. argo. 3.427>	Instituit siluaque super contristat opaca:
<vale. argo. 3.428>	Vtque metum numenque loco sacramque quietem
<vale. argo. 3.429>	Addidit, ardenti nitidum iubar euocat alto.
<vale. argo. 3.430>	Atque Argoa manus uariis insignis in armis
<vale. argo. 3.431>	Ibat agens lectas aurata fronte bidentes.
<vale. argo. 3.432>	Delius hic longe candenti ueste sacerdos
<vale. argo. 3.433>	Occurrit ramoque uocat iamque ipse recenti
<vale. argo. 3.434>	Stat tumulo placida transmittens agmina lauro.
<vale. argo. 3.435>	Ducit et ad fluuios ac uincula soluere monstrat
<vale. argo. 3.436>	Prima pedum glaucasque comis praetexere frondes
<vale. argo. 3.437>	Imperat, hinc alte Phoebi surgentis ad orbem
<vale. argo. 3.438>	Ferre manus totisque simul procumbere campis.
<vale. argo. 3.439>	Tunc piceae mactantur oues prosectaque partim
<vale. argo. 3.440>	Pectora per medios, partim gerit obuius Idmon.
<vale. argo. 3.441>	Ter tacitos egere gradus, ter tristia tangens
<vale. argo. 3.442>	Arma simul uestesque uirum lustramina ponto
<vale. argo. 3.443>	Pone iacit, rapidis adolentur cetera flammis.
<vale. argo. 3.444>	Quin etiam truncas nemorum[que] effigiesque uirorum
<vale. argo. 3.445>	Rite locat quercus simulataque subligat arma.
<vale. argo. 3.446>	Huc Stygias transire minas iramque seueri
<vale. argo. 3.447>	Sanguinis, his orat uigiles incumbere curas
<vale. argo. 3.448>	Atque ita lustrifico cantu uocat: 'ite, perempti,
<vale. argo. 3.449>	Ac memores abolete animos. sint otia uobis,
<vale. argo. 3.450>	Sit Stygiae iam sedis amor, procul agmine nostro
<vale. argo. 3.451>	Et procul este mari cunctisque absistite bellis.
<vale. argo. 3.452>	Vos ego nec Graias unquam contendere ad urbes
<vale. argo. 3.453>	Nec triuiis ululare uelim pecorique satisque
<vale. argo. 3.454>	Nullae ideo pestes nec luctifer ingruat annus
<vale. argo. 3.455>	Nec populi nostriue luant ea facta minores.'
<vale. argo. 3.456>	Dixerat, et summas frondentibus intulit aris
<vale. argo. 3.457>	Libauitque dapes, placidi quas protinus angues,
<vale. argo. 3.458>	Vmbrarum famuli, linguis rapuere coruscis.
<vale. argo. 3.459>	Continuo puppem petere et considere transtris
<vale. argo. 3.460>	Imperat Ampycides nec uisum uertere terrae:
<vale. argo. 3.461>	Exciderint quae gesta manu, quae debita fatis.
<vale. argo. 3.462>	Illi alacres pars arma locant, pars ardua <summis>
<vale. argo. 3.463>	Insternunt tabulata toris oriturque trementum
<vale. argo. 3.464>	Remorum sonus et laetae concordia uocis.
<vale. argo. 3.465>	Iuppiter urgentem ceu summa Ceraunia nubem
<vale. argo. 3.466>	Cum pepulit mouitque iugis, fulsere repente
<vale. argo. 3.467>	Et nemora et scopuli nitidusque reducitur aether,
<vale. argo. 3.468>	Sic animi rediere uiris iamque ipse magister
<vale. argo. 3.469>	Nutat ab arce ratis remisque insistere tendit.
<vale. argo. 3.470>	Instaurant primi certamina liber amictu
<vale. argo. 3.471>	Eurytus et dictis Talai non territus Idas,
<vale. argo. 3.472>	Inde alii increpitant atque aequora pectore tollunt.
<vale. argo. 3.473>	Par gemitu pulsuque labor uersumque uicissim
<vale. argo. 3.474>	Mittitur in puppem remo mare. laetus et ipse
<vale. argo. 3.475>	Alcides 'quisnam hos uocat in certamina fluctus?'
<vale. argo. 3.476>	Dixit et intortis adsurgens arduus undis
<vale. argo. 3.477>	Percussit subito deceptum fragmine pectus
<vale. argo. 3.478>	Atque in terga ruens Talaum fortemque Eriboten
<vale. argo. 3.479>	Et longe tantae securum Amphiona molis
<vale. argo. 3.480>	Obruit inque tuo posuit caput, Iphite, transtro.
<vale. argo. 3.481>	Iam summas caeli Phoebus candentior arces
<vale. argo. 3.482>	Vicerat et longas medius reuocauerat umbras.
<vale. argo. 3.483>	Tardior hinc cessante uiro quae proxima Tiphys
<vale. argo. 3.484>	Litora quosque dabat densa trabe Mysia montes
<vale. argo. 3.485>	Aduehitur. petit excelsas Tirynthius ornos,
<vale. argo. 3.486>	Haeret Hylas lateri passusque moratur iniquos.
<vale. argo. 3.487>	Illum ubi Iuno poli summo de uertice puppem
<vale. argo. 3.488>	Deseruisse uidet, tempus rata diua nocendi
<vale. argo. 3.489>	Pallada consortem curis cursusque regentem,
<vale. argo. 3.490>	Nequa inde inceptis fieret mora, fallere prima
<vale. argo. 3.491>	Molitur caroque dolis auertere fratri,
<vale. argo. 3.492>	Tum sic adloquitur: 'procerum ui pulsus iniqua
<vale. argo. 3.493>	Germanique manu (repetis quo crimine) Perses
<vale. argo. 3.494>	Barbaricas iam mouit opes Hyrcanaque signa.
<vale. argo. 3.495>	Aeetes contra thalamis et uirgine pacta
<vale. argo. 3.496>	Conciliat reges Scythicos primusque coacta
<vale. argo. 3.497>	Aduehit Albana Styrus gener agmina porta,
<vale. argo. 3.498>	Bellum ingens, atque ipse citis Gradiuus habenis
<vale. argo. 3.499>	Fundit equos. uiden Arctoo de carcere quanta
<vale. argo. 3.500>	Tollat se nubes atque aequore pendeat atro?
<vale. argo. 3.501>	Corripe prima uias. finem cum Phasidis alti
<vale. argo. 3.502>	Transierit Perses aciemque admouerit urbi,
<vale. argo. 3.503>	Coepta refer paulumque moras et foedera necte
<vale. argo. 3.504>	Consiliis atque arte tua. sponde adfore reges
<vale. argo. 3.505>	Dis genitos, quis arma uolens, quis agmina iungat.'
<vale. argo. 3.506>	At uirgo, quamquam insidias aestusque nouercae
<vale. argo. 3.507>	Sentiat et blandos quaerentem fingere uultus,
<vale. argo. 3.508>	Obsequitur tamen et iussas petit ocius oras.
<vale. argo. 3.509>	Ingemuit Iuno tandemque silentia rumpit:
<vale. argo. 3.510>	'En labor, en odiis caput insuperabile nostris!
<vale. argo. 3.511>	Quam Nemeen tot fessa minis quae bellaue Lernae
<vale. argo. 3.512>	Experiar? Phrygiis ultro concurrere monstris
<vale. argo. 3.513>	Nempe uirum et pulso reserantem Pergama ponto
<vale. argo. 3.514>	Vidimus: en ego nunc regum soror - et mihi gentis
<vale. argo. 3.515>	Vllus honos? iam tum indecores iussaeque dolorum
<vale. argo. 3.516>	Primitiae et tenero superati protinus angues.
<vale. argo. 3.517>	Debueram nullos iuueni iam quaerere casus
<vale. argo. 3.518>	Victa nec <ad> tales forsan descendere pugnas.
<vale. argo. 3.519>	Verum animis insiste tuis actumque mouebo
<vale. argo. 3.520>	Tende, pudor; mox et Furias Ditemque mouebo.'
<vale. argo. 3.521>	Haec ait et pariter laeui iuga pinea montis
<vale. argo. 3.522>	Respicit ac pulchro uenantes agmine nymphas,
<vale. argo. 3.523>	Vndarum nemorumque decus. leuis omnibus arcus
<vale. argo. 3.524>	Et manicae uirides et stricta myrtus habena,
<vale. argo. 3.525>	Summo palla genu, tenui uagus innatat unda
<vale. argo. 3.526>	Crinis ad obscurae decurrens cingula mammae.
<vale. argo. 3.527>	Ipsa citatarum tellus pede plausa sororum
<vale. argo. 3.528>	Personat et teneris summittit gramina plantis.
<vale. argo. 3.529>	E quibus Herculeo Dryope percussa fragore,
<vale. argo. 3.530>	Cum fugerent iam tela ferae, processerat ultra
<vale. argo. 3.531>	Turbatum uisura nemus fontemque petebat
<vale. argo. 3.532>	Rursus et attonitos referebat ab Hercule uultus.
<vale. argo. 3.533>	Hanc delapsa polo piceaeque acclinis opacae
<vale. argo. 3.534>	Iuno uocat prensaque manu sic blanda profatur:
<vale. argo. 3.535>	'Quem tibi coniugio tot dedignata dicaui,
<vale. argo. 3.536>	Nympha, procos, en Haemonia puer adpulit alno,
<vale. argo. 3.537>	Clarus Hylas, saltusque tuos fontesque pererrat.
<vale. argo. 3.538>	Vidisti roseis haec per loca Bacchus habenis
<vale. argo. 3.539>	Cum domitas acies et eoi fercula regni
<vale. argo. 3.540>	Duceret ac rursus thiasos et sacra mouentem.
<vale. argo. 3.541>	Hunc tibi uel posito uenantem pectine Phoebum
<vale. argo. 3.542>	Crede dari. quae spes nymphis aufertur Achaeis,
<vale. argo. 3.543>	Praereptum quanto proles Boebeia questu
<vale. argo. 3.544>	Audiet et flaui quam tristis nata Lycormae!'
<vale. argo. 3.545>	Sic ait et celerem frondosa per auia ceruum
<vale. argo. 3.546>	Suscitat ac iuueni sublimem cornibus offert.
<vale. argo. 3.547>	Ille animos tardusque fugae longumque resistens
<vale. argo. 3.548>	Sollicitat suadetque pari contendere cursu.
<vale. argo. 3.549>	Credit Hylas praedaeque ferox ardore propinquae
<vale. argo. 3.550>	Insequitur; simul Alcides hortatibus urget
<vale. argo. 3.551>	Prospiciens. iamque ex oculis aufertur uterque,
<vale. argo. 3.552>	Cum puerum instantem quadripes fessaque minantem
<vale. argo. 3.553>	Tela manu procul ad nitidi spiracula fontis
<vale. argo. 3.554>	Ducit et intactas leuis ipse superfugit undas.
<vale. argo. 3.555>	Hoc pueri spes lusa modo est nec tendere certat
<vale. argo. 3.556>	Amplius; utque artus et concita pectora sudor
<vale. argo. 3.557>	Diluerat, gratos auidus procumbit ad amnes.
<vale. argo. 3.558>	Stagna uaga sic luce micant ubi Cynthia caelo
<vale. argo. 3.559>	Prospicit aut medii transit rota candida Phoebi,
<vale. argo. 3.560>	Tale iubar diffundit aquis: nil umbra comaeque
<vale. argo. 3.561>	Turbauitque sonus surgentis ad oscula nymphae.
<vale. argo. 3.562>	Illa auidas iniecta manus heu sera cientem
<vale. argo. 3.563>	Auxilia et magni referentem nomen amici
<vale. argo. 3.564>	Detrahit, adiutae prono iam pondere uires.
<vale. argo. 3.565>	Iam pater umbrosis Tirynthius arcibus ornum
<vale. argo. 3.566>	Depulerat magnoque iugi stridore reuulsam
<vale. argo. 3.567>	Terga super fului porrexerat horrida monstri
<vale. argo. 3.568>	Litora curua petens; alio nam calle reuersum
<vale. argo. 3.569>	Credit Hylan captaque dapes auxisse ferina.
<vale. argo. 3.570>	Sed neque apud socios structasque in litore mensas
<vale. argo. 3.571>	Vnanimum uidet aeger Hylan nec longius acrem
<vale. argo. 3.572>	Intendens aciem. uarios hinc excitat aestus
<vale. argo. 3.573>	Nube mali percussus amor, quibus haeserit oris,
<vale. argo. 3.574>	Quis tales impune moras casusue laborue
<vale. argo. 3.575>	Attulerit. densam interea descendere noctem
<vale. argo. 3.576>	Iam maiore metu, tum uero et pallor et amens
<vale. argo. 3.577>	Cum piceo sudore rigor. ceu pectora nautis
<vale. argo. 3.578>	Congelat hiberni uultus Iouis agricolisue,
<vale. argo. 3.579>	Cum coit umbra minax, comitis sic afficit error
<vale. argo. 3.580>	Alciden saeuaeque monet meminisse nouercae.
<vale. argo. 3.581>	Continuo, uolucri ceu pectora tactus asilo
<vale. argo. 3.582>	Emicuit Calabris taurus per confraga saeptis
<vale. argo. 3.583>	Obuia quaeque ruens, tali se concitat ardens
<vale. argo. 3.584>	In iuga senta fuga. pauet omnis conscia late
<vale. argo. 3.585>	Silua, pauent montes, luctu succensus acerbo
<vale. argo. 3.586>	Quid struat Alcides tantaque quid apparet ira.
<vale. argo. 3.587>	Ille, uelut refugi quem contigit improba Mauri
<vale. argo. 3.588>	Lancea sanguineus uasto leo murmure fertur
<vale. argo. 3.589>	Frangit et absentem uacuis sub dentibus hostem,
<vale. argo. 3.590>	Sic furiis accensa gerens Tirynthius ora
<vale. argo. 3.591>	Fertur et intento decurrit montibus arcu.
<vale. argo. 3.592>	Heu miserae quibus ille feris, quibus incidit usquam
<vale. argo. 3.593>	Immeritis per lustra uiris! uolat ordine nullo
<vale. argo. 3.594>	Cuncta petens, nunc ad ripas deiectaque saxis
<vale. argo. 3.595>	Flumina, nunc notas nemorum procurrit ad umbras.
<vale. argo. 3.596>	Rursus Hylan et rursus Hylan per longa reclamat
<vale. argo. 3.597>	Auia: responsant siluae et uaga certat imago.
<vale. argo. 3.598>	At sociis immota fides Austrisque secundis
<vale. argo. 3.599>	Certa: morae nec paruus Hylas, quamquam omnibus aeque
<vale. argo. 3.600>	Grata rudimenta, Herculeo sub nomine pendent.
<vale. argo. 3.601>	Illum omnes lacrimis maestisque reposcere uotis
<vale. argo. 3.602>	Incertique metu nunc longas litore uoces
<vale. argo. 3.603>	Spargere, nunc seris ostendere noctibus ignes.
<vale. argo. 3.604>	Ipse uel excelsi cum densa silentia montis
<vale. argo. 3.605>	Strata uel oblatis ductor uidet aequora uentis
<vale. argo. 3.606>	Stat lacrimans magnoque uiri cunctatur amore.
<vale. argo. 3.607>	Illius incessus habilemque ad terga pharetram,
<vale. argo. 3.608>	Illum inter proceres maestaeque silentia mensae
<vale. argo. 3.609>	Quaerit inops quondam ingenti comprensa trahentem
<vale. argo. 3.610>	Vina manu et durae referentem monstra nouercae.
<vale. argo. 3.611>	Nec minus interea crudelis Iapyga Iuno
<vale. argo. 3.612>	Adsidue mouet et primis cum solibus offert.
<vale. argo. 3.613>	Iamque morae impatiens cunctantes increpat ausus
<vale. argo. 3.614>	Tiphys et oblato monet otia rumpere cursu.
<vale. argo. 3.615>	Ergo animum flexus dictis instantis Iason
<vale. argo. 3.616>	Concedit sociosque simul sic fatur ad omnes:
<vale. argo. 3.617>	"O utinam, Scythicis struerem cum funera terris,
<vale. argo. 3.618>	Vox mihi mentitas tulerit Parnasia sortes,
<vale. argo. 3.619>	Agmine de tanto socium qui maximus armis
<vale. argo. 3.620>	Adforet, hunc Iouis imperiis fatoque teneri
<vale. argo. 3.621>	Ante procellosum scopulis errantibus aequor.
<vale. argo. 3.622>	Necdum fama uiri nec certior exstitit auctor.
<vale. argo. 3.623>	Verum agite et, dubiis uariant quae pectora curis,
<vale. argo. 3.624>	Consulite et, motis seu uos uia flatibus urget,
<vale. argo. 3.625>	Pergite et inceptos mecum reuocate labores,
<vale. argo. 3.626>	Seu pluris tolerare moras rursusque propinquis
<vale. argo. 3.627>	Quaesiuisse iugis, pretium haud leue temporis acti."
<vale. argo. 3.628>	Dixerat. at studiis iamdudum freta iuuentus
<vale. argo. 3.629>	Orat inire uias: unum tanto afore coetu
<vale. argo. 3.630>	Nec minus in sese generis dextrasque potentes
<vale. argo. 3.631>	Esse ferunt. tali mentem pars maxima flatu
<vale. argo. 3.632>	Erigit et uana gliscunt praecordia lingua:
<vale. argo. 3.633>	Saltibus ut mediis tum demum laeta reducit
<vale. argo. 3.634>	Cerua gregem, tum gestit aper reboatque superbis
<vale. argo. 3.635>	Comminus ursa lupis, cum sese Martia tigris
<vale. argo. 3.636>	Abstulit aut curuo tacitus leo condidit antro.
<vale. argo. 3.637>	At pius ingenti Telamon iam fluctuat ira
<vale. argo. 3.638>	Cum fremitu saeuisque serens fera iurgia dictis
<vale. argo. 3.639>	Insequitur magnoque implorat numina questu.
<vale. argo. 3.640>	Idem orans prensatque uiros demissaque supplex
<vale. argo. 3.641>	Haeret ad ora ducis, nil se super Hercule fari,
<vale. argo. 3.642>	Sed socio quocumque, gemens; quamquam aspera fama
<vale. argo. 3.643>	Iam loca iamque feras per barbara litora gentes,
<vale. argo. 3.644>	Non alium contra Alciden, non pectora tanta
<vale. argo. 3.645>	Posse dari. rursum instimulat ducitque fauentes
<vale. argo. 3.646>	Magnanimus Calydone satus, potioribus ille
<vale. argo. 3.647>	Deteriora fouens semperque inuersa tueri
<vale. argo. 3.648>	Durus et haud ullis unquam superabilis aequis
<vale. argo. 3.649>	Rectorumue memor. 'non Herculis' inquit 'adempti,
<vale. argo. 3.650>	Sed tuus in seros haec nostra silentia questus
<vale. argo. 3.651>	Traxit honor, dum iura dares, dum tempora fandi.
<vale. argo. 3.652>	Septimus hic celsis descendit montibus Auster
<vale. argo. 3.653>	Iamque ratem Scythicis forsan statuisset in oris.
<vale. argo. 3.654>	Nos patriae immemores, maneant ceu nulla reuectos
<vale. argo. 3.655>	Gaudia, sed duro saeuae sub rege Mycenae,
<vale. argo. 3.656>	Ad medium cunctamur iter. si finibus ullis
<vale. argo. 3.657>	Has tolerare moras et inania tempora possem,
<vale. argo. 3.658>	Regna hodie et dulcem sceptris Calydona tenerem
<vale. argo. 3.659>	Laetus opum pacisque meae tutusque manerem
<vale. argo. 3.660>	Quis genitor materque locis. quid deside terra
<vale. argo. 3.661>	Haeremus, uacuos cur lassant aequora uisus?
<vale. argo. 3.662>	Tu comitem Alciden ad Phasidis amplius arua
<vale. argo. 3.663>	Adfore, tu socias ultra tibi rere pharetras?
<vale. argo. 3.664>	Non ea fax odiis oblitaue numine fesso
<vale. argo. 3.665>	Iuno sui. noua Tartareo fors semine monstra
<vale. argo. 3.666>	At<que> iterum Inachiis iam nuntius urget ab Argis.
<vale. argo. 3.667>	Non datur haec magni proles Iouis, at tibi Pollux
<vale. argo. 3.668>	Stirpe pares Castorque manent, at cetera diuum
<vale. argo. 3.669>	Progenies nec parua mihi fiducia gentis.
<vale. argo. 3.670>	En egomet quocumque uocas sequar, agmina ferro
<vale. argo. 3.671>	Plura metam, tibi dicta manus, tibi quicquid in ipso
<vale. argo. 3.672>	Sanguine erit iamque hinc operum quae maxima posco.
<vale. argo. 3.673>	Scilicet in solis profugi stetit Herculis armis
<vale. argo. 3.674>	Nostra salus. nempe ora aeque mortalia cuncti
<vale. argo. 3.675>	Ecce gerunt, ibant aequo nempe ordine remi.
<vale. argo. 3.676>	Ille uel insano iamdudum turbidus aestu
<vale. argo. 3.677>	Vel parta iam laude tumens consortia famae
<vale. argo. 3.678>	Despicit ac nostris ferri comes abnuit actis.
<vale. argo. 3.679>	Vos, quibus et uirtus et spes in limine primo,
<vale. argo. 3.680>	Tendite, dum rerum patiens calor et rude membris
<vale. argo. 3.681>	Robur inest; neque enim solis dare funera Colchis
<vale. argo. 3.682>	Sit satis et tota pelagus lustrasse iuuenta.
<vale. argo. 3.683>	Spes mihi quae tali potuit longissima casu
<vale. argo. 3.684>	Esse fuit: quiscumque uirum perquirere siluis
<vale. argo. 3.685>	Egit amor, loca uociferans non ulla reliqui.
<vale. argo. 3.686>	Nunc quoque, dum uario nutat sententia motu,
<vale. argo. 3.687>	Cernere deuexis redeuntem montibus opto.
<vale. argo. 3.688>	Sat lacrimis comitique datum, quem sortibus aeui
<vale. argo. 3.689>	Crede uel in mediae raptum tibi sanguine pugnae!'
<vale. argo. 3.690>	Talibus Oenides urget, simul incita dictis
<vale. argo. 3.691>	Heroum manus. ante omnes Argoa iubebat
<vale. argo. 3.692>	Vincla rapi Calais. furias miratur ouantum
<vale. argo. 3.693>	Aeacides multusque uiri cunctantia corda
<vale. argo. 3.694>	Fert dolor, an sese comitem tam tristibus actis
<vale. argo. 3.695>	Abneget et celsi maerens petat ardua montis.
<vale. argo. 3.696>	Non tamen et gemitus et inanes desinit iras
<vale. argo. 3.697>	Fundere. 'quis terris pro Iuppiter' inquit 'Achaeis
<vale. argo. 3.698>	Iste dies! saeui capient quae gaudia Colchi!
<vale. argo. 3.699>	Non hi tum flatus, non ista superbia dictis,
<vale. argo. 3.700>	Litore cum patrio iam uela petentibus Austris
<vale. argo. 3.701>	Cunctus ad Alciden uersus fauor: ipse iuuaret,
<vale. argo. 3.702>	Ipse ducis curas meritosque subiret honores.
<vale. argo. 3.703>	Iamne animis, iam[ne] gente pares? aeque inclita uulgi
<vale. argo. 3.704>	Dextera? nulla fides, nulli super Hercule fletus?
<vale. argo. 3.705>	Nunc Porthaonides, nunc dux mihi Thracia proles?
<vale. argo. 3.706>	Aspera nunc pauidos contra ruit agna leones?
<vale. argo. 3.707>	Hanc ego magnanimi spolium Didymaonis hastam,
<vale. argo. 3.708>	Quae neque iam frondes uirides nec proferet umbras,
<vale. argo. 3.709>	Vt semel est euulsa iugis ac matre perempta
<vale. argo. 3.710>	Fida ministeria et duras obit horrida pugnas,
<vale. argo. 3.711>	Testor et hoc omni, ductor, tibi numine firmo:
<vale. argo. 3.712>	Saepe metu, saepe in tenui discrimine rerum
<vale. argo. 3.713>	Herculeas iam serus opes spretique uocabis
<vale. argo. 3.714>	Arma uiri nec nos tumida haec tum dicta iuuabunt.'
<vale. argo. 3.715>	Talibus Aeacides socios terroribus urgens
<vale. argo. 3.716>	Inlacrimat multaque comas deformat harena.
<vale. argo. 3.717>	Fata trahunt raptusque uirum certamine ductor
<vale. argo. 3.718>	Ibat et obtenta mulcebat lumina palla.
<vale. argo. 3.719>	Hic uero ingenti repetuntur pectora luctu,
<vale. argo. 3.720>	Vt socii sedere locis nullaeque leonis
<vale. argo. 3.721>	Exuuiae tantique uacant uestigia transtri.
<vale. argo. 3.722>	Flet pius Aeacides, maerent Poeantia corda,
<vale. argo. 3.723>	Ingemit et dulci frater cum Castore Pollux.
<vale. argo. 3.724>	Omnis adhuc uocat Alciden fugiente carina,
<vale. argo. 3.725>	Omnis Hylan, medio pereunt iam nomina ponto.
<vale. argo. 3.726>	Dat procul interea toto pater aequore signum
<vale. argo. 3.727>	Phorcys et immanes intorto murice phocas
<vale. argo. 3.728>	Contrahit antra petens. simul et Massylus et una
<vale. argo. 3.729>	Lyctius et Calabris redit armentarius aruis.
<vale. argo. 3.730>	Ilicet extremi nox litore Solis Hiberas
<vale. argo. 3.731>	Condidit alta domos et sidera sustulit axis.
<vale. argo. 3.732>	Flumina conticuere, iacet cum flatibus aequor.
<vale. argo. 3.733>	Amphitryoniades nec quae noua lustra requirat
<vale. argo. 3.734>	Nec quo temptet iter comitis nec fata parenti
<vale. argo. 3.735>	Quae referat uidet aut socios qua mente reuisat.
<vale. argo. 3.736>	Vrit amor solisque negat decedere siluis.
<vale. argo. 3.737>	Non aliter gemitu quondam lea prolis ademptae
<vale. argo. 3.738>	Terga dedit: sedet inde uiis inclusaque longo
<vale. argo. 3.739>	Peruigilant castella metu, dolor attrahit orbes
<vale. argo. 3.740>	Interea et misero manat iuba sordida luctu.
<vale. argo. 4.1>	Atque ea non oculis diuum pater amplius aequis
<vale. argo. 4.2>	Sustinuit natique pios miseratus amores
<vale. argo. 4.3>	Iunonem ardenti trepidam grauis increpat ira:
<vale. argo. 4.4>	'Vt noua nunc tacito <se> pectore gaudia tollunt!
<vale. argo. 4.5>	Haeret inops solisque furit Tirynthius oris,
<vale. argo. 4.6>	At comite immemores Minyae facilesque relicto
<vale. argo. 4.7>	Alta tenent. sic Iuno ducem fouet anxia curis
<vale. argo. 4.8>	Aesonium, sic arma uiro sociosque ministrat.
<vale. argo. 4.9>	Iam quibus incertam bellis Scythicaeque pauentem
<vale. argo. 4.10>	Gentis opes, quanta trepidam formidine cernam!
<vale. argo. 4.11>	Tum precibus, tum me lacrimis et supplice dextra
<vale. argo. 4.12>	Attemptare ueto. rerum mihi firma potestas.
<vale. argo. 4.13>	I, Furias Veneremque moue, dabit impia poenas
<vale. argo. 4.14>	Virgo nec Aeetae gemitus patiemur inultos'.
<vale. argo. 4.15>	Dixit et arcano redolentem nectare rorem,
<vale. argo. 4.16>	Quem penes alta quies liquidique potentia somni,
<vale. argo. 4.17>	Detulit inque uagi libauit tempora nati.
<vale. argo. 4.18>	Ille graues oculos et Hylan resonantia semper
<vale. argo. 4.19>	Ora ferens, ut nulla deum superare potestas,
<vale. argo. 4.20>	Procumbit. tandem fessis pax reddita siluis
<vale. argo. 4.21>	Fluminaque et uacuis auditae montibus aurae.
<vale. argo. 4.22>	Ecce puer summa se tollere uisus ab unda
<vale. argo. 4.23>	Frondibus in croceis et iniquae munera nymphae
<vale. argo. 4.24>	Stansque super carum tales caput edere uoces:
<vale. argo. 4.25>	'Quid, pater, in uanos absumis tempora questus?
<vale. argo. 4.26>	Hoc nemus, hoc fatis mihi iam domus, improba quo me
<vale. argo. 4.27>	Nympha rapit saeuae monitu Iunonis, in amne.
<vale. argo. 4.28>	Nunc Iouis accessus et iam mihi limina caeli
<vale. argo. 4.29>	Conciliat iungitque <toros> et fontis honores.
<vale. argo. 4.30>	O dolor, o dulces quas gessimus ante pharetrae!
<vale. argo. 4.31>	Iam socii laetis rapuerunt uincula uentis,
<vale. argo. 4.32>	Hortator postquam furiis et uoce nefanda
<vale. argo. 4.33>	Impulit Oenides. uerum cum gente domoque
<vale. argo. 4.34>	Ista luet saeuaeque aderunt tua numina matri.
<vale. argo. 4.35>	Surge age et in duris haud unquam defice, caelo
<vale. argo. 4.36>	Mox aderis teque astra ferent: tu semper amoris
<vale. argo. 4.37>	Sis memor et cari comitis ne abscedat imago.'
<vale. argo. 4.38>	Talibus orantem dictis uisuque fruentem
<vale. argo. 4.39>	Ille ultro petit et uacuis amplexibus instat
<vale. argo. 4.40>	Languentisque mouet frustra conamina dextrae:
<vale. argo. 4.41>	Corpus hebet somno refugaque eluditur umbra.
<vale. argo. 4.42>	Tum lacrimis, tum uoce sequi, tum rumpere questus,
<vale. argo. 4.43>	Cum sopor et uano spes maesta resoluitur actu.
<vale. argo. 4.44>	Fluctus ab undisoni ceu forte crepidine saxi
<vale. argo. 4.45>	Cum rapit halcyonis miserae fetumque laremque,
<vale. argo. 4.46>	It super aegra parens queritur<que> tumentibus undis
<vale. argo. 4.47>	Certa sequi quocumque ferant audetque pauetque,
<vale. argo. 4.48>	Icta fatiscit aquis donec domus haustaque fluctu est;
<vale. argo. 4.49>	Illa dolens uocem dedit et se sustulit alis:
<vale. argo. 4.50>	Haud aliter somni maestus labor. exsilit amens
<vale. argo. 4.51>	Effusisque genas lacrimis rigat. 'ibimus' inquit
<vale. argo. 4.52>	'Solus et hos montes desertaque lustra tenebis,
<vale. argo. 4.53>	Care puer, nec res ultra mirabere nostras?'
<vale. argo. 4.54>	Haec fatus relegitque uias et uallibus exit
<vale. argo. 4.55>	Incertus quid Iuno ferat, quas apparet iras.
<vale. argo. 4.56>	Nec minus et socios cernit procul aequore ferri
<vale. argo. 4.57>	Praecipites tacitumque pudet potuisse relinqui.
<vale. argo. 4.58>	Iamque iter ad Teucros atque hospita moenia Troiae
<vale. argo. 4.59>	Flexerat Iliaci repetens promissa tyranni,
<vale. argo. 4.60>	Cum maesto Latona simul Dianaque uultu
<vale. argo. 4.61>	Ante Iouem stetit et supplex sic fatur Apollo:
<vale. argo. 4.62>	"In quem alium Alciden, in quae iam tempora differs
<vale. argo. 4.63>	Caucaseum, rex magne, senem? nullumne malorum
<vale. argo. 4.64>	Finem adeo poenaeque dabis? te cuncta precatur
<vale. argo. 4.65>	Gens hominum atque ipsi iam te, pater <optime>, montes
<vale. argo. 4.66>	Fessaque cum siluis orant iuga. sat tibi furtum
<vale. argo. 4.67>	Ignis et aetheriae defensa silentia mensae!'
<vale. argo. 4.68>	Dixit ubi, e scopulis media inter pabula diri
<vale. argo. 4.69>	Vulturis ipse etiam gemitu maestaque fatigat
<vale. argo. 4.70>	Voce Iouem saeuis releuans ambusta pruinis
<vale. argo. 4.71>	Lumina, congeminant amnes rupesque fragorem
<vale. argo. 4.72>	Caucaseae, stupet ipse dei clamoribus ales.
<vale. argo. 4.73>	Tunc etiam super<as> Acheronte auditus ad arces
<vale. argo. 4.74>	Iapetus, grauis orantem procul arcet Erinys
<vale. argo. 4.75>	Respiciens celsi legem Iouis. ille dearum
<vale. argo. 4.76>	Fletibus et magno Phoebi commotus honore
<vale. argo. 4.77>	Velocem roseis demittit nubibus Irin.
<vale. argo. 4.78>	'I, Phrygas Alcides et Troiae differat arma.
<vale. argo. 4.79>	Nunc' ait 'eripiat dirae Titana uolucri.'
<vale. argo. 4.80>	Diua uolat defertque uiro celeranda parentis
<vale. argo. 4.81>	Imperia atque alacrem laetis hortatibus implet.
<vale. argo. 4.82>	Iam Minyae mediis clarae per sidera noctis
<vale. argo. 4.83>	Fluctibus intulerant placido caua lintea cursu
<vale. argo. 4.84>	Multaque deserto memores super Hercule uoluunt.
<vale. argo. 4.85>	Thracius at summa sociis e puppe sacerdos
<vale. argo. 4.86>	Fata deum et miserae solans incommoda uitae
<vale. argo. 4.87>	Securum numeris agit et medicabile carmen.
<vale. argo. 4.88>	Quod simul adsumpta pulsum fide, luctus et irae
<vale. argo. 4.89>	Et labor et dulces cedunt e pectore nati.
<vale. argo. 4.90>	Interea magni iamiam subeuntibus astris
<vale. argo. 4.91>	Oceani genitale caput Titania frenis
<vale. argo. 4.92>	Antra sonant, Sol auricomis urgentibus horis
<vale. argo. 4.93>	Multifidum iubar et bisseno sidere textam
<vale. argo. 4.94>	Loricam induitur; ligat hanc qui nubila contra
<vale. argo. 4.95>	Balteus undantem uariat mortalibus arcum.
<vale. argo. 4.96>	Inde super terras et eoi cornua montis
<vale. argo. 4.97>	Emicuit traxitque diem candentibus undis
<vale. argo. 4.98>	Et Minyas uiso liquerunt flamina Phoebo.
<vale. argo. 4.99>	Proxima Bebrycii panduntur litora regni,
<vale. argo. 4.100>	Pingue solum et duris regio non inuida tauris.
<vale. argo. 4.101>	Rex Amycus. regis fatis et numine freti
<vale. argo. 4.102>	Non muris cinxere domos, non foedera legum
<vale. argo. 4.103>	Vlla colunt placidas aut iura tenentia mentes.
<vale. argo. 4.104>	Quales Aetnaeis rabidi Cyclopes in antris
<vale. argo. 4.105>	Nocte sub hiberna seruant freta, sicubi saeuis
<vale. argo. 4.106>	Aduectet ratis acta notis tibi pabula dira
<vale. argo. 4.107>	Et miseras, Polypheme, dapes, sic undique in omnes
<vale. argo. 4.108>	Prospiciunt cursantque uias, qui corpora regi
<vale. argo. 4.109>	Capta trahant. ea Neptuno trux ipse parenti
<vale. argo. 4.110>	Sacrifici pro rupe iugi media aequora supra
<vale. argo. 4.111>	Torquet agens. sin forma uiris praestantior adsit,
<vale. argo. 4.112>	Tum legere arma iubet sumptisque occurrere contra
<vale. argo. 4.113>	Caestibus: haec miseris sors est aequissima leti.
<vale. argo. 4.114>	Huc ubi deuectam Neptunus gurgite puppem
<vale. argo. 4.115>	Sensit et extremum nati prospexit in oras
<vale. argo. 4.116>	Et quondam laetos domini certamine campos,
<vale. argo. 4.117>	Ingemit ac tales euoluit pectore questus:
<vale. argo. 4.118>	'Infelix imas quondam mihi rapta sub undas
<vale. argo. 4.119>	Nec potius magno Melie tum mixta Tonanti!
<vale. argo. 4.120>	Vsque adeone meam quacumque ab origine prolem
<vale. argo. 4.121>	Tristia fata manent? sic te olim pergere sensi,
<vale. argo. 4.122>	Iuppiter, iniustae quando mihi uirginis armis
<vale. argo. 4.123>	Concidit infelix et nunc chaos implet Orion.
<vale. argo. 4.124>	Nec tibi nunc uirtus aut det fiducia nostri,
<vale. argo. 4.125>	Nate, animos opibusque ultra ne crede paternis.
<vale. argo. 4.126>	Iamiam aliae uires maioraque sanguine nostro
<vale. argo. 4.127>	Vincunt fata Iouis, potior cui cura suorum est.
<vale. argo. 4.128>	Atque ideo nec ego hanc tumidis auertere uentis
<vale. argo. 4.129>	Temptaui tenuiue ratem nec iam mora morti
<vale. argo. 4.130>	Hinc erit ulla tuae. reges preme, dure, secundos!'
<vale. argo. 4.131>	Abstulit inde oculos natumque et tristia linquens
<vale. argo. 4.132>	Proelia sanguineo terras pater adluit aestu.
<vale. argo. 4.133>	Principio fluuios gentemque et litora ductor
<vale. argo. 4.134>	Explorare iubet paulumque egressus Echion
<vale. argo. 4.135>	Inuenit obscura gemitus in ualle trahentem
<vale. argo. 4.136>	Clam iuuenem et caesi maerentem nomen amici.
<vale. argo. 4.137>	Ille uirum ut contra uenientem umbrataque uidit
<vale. argo. 4.138>	Tempora Parrhasio patris de more galero
<vale. argo. 4.139>	Paciferaeque manu nequiquam insignia uirgae,
<vale. argo. 4.140>	'Heu fuge' ait 'certo quicumque es, perdite, passu
<vale. argo. 4.141>	Dum datur!' obstipuit uisu Nonacria proles
<vale. argo. 4.142>	Quid ferat admirans. postquam remeare monentem
<vale. argo. 4.143>	Ocius et dictis perstantem cernit in isdem,
<vale. argo. 4.144>	Abripit et sociis quae sint ea promere cogit.
<vale. argo. 4.145>	Ille manum tendens 'non haec' ait 'hospita uobis
<vale. argo. 4.146>	Terra, uiri, non hic ullos reuerentia ritus
<vale. argo. 4.147>	Pectora: mors habitat saeuaeque hoc litore pugnae.
<vale. argo. 4.148>	Iam ueniet diros Amycus qui tollere caestus
<vale. argo. 4.149>	Imperet et uasto qui uertice nubila pulset.
<vale. argo. 4.150>	Talis in aduectos Neptuni credita proles
<vale. argo. 4.151>	Aeternum furit atque aequae uirtutis egentes
<vale. argo. 4.152>	Ceu superum segnes ad iniqua altaria tauros
<vale. argo. 4.153>	Constituit, tandem ut misero lauet arma cerebro.
<vale. argo. 4.154>	Consulite atque fugae medium ne temnite tempus.
<vale. argo. 4.155>	Namque isti frustra quisquam concurrere monstro
<vale. argo. 4.156>	Audeat et quaenam talem uidisse uoluptas?'
<vale. argo. 4.157>	Ductor ad haec "Bebryxne uenis diuersaque regi
<vale. argo. 4.158>	Corda gerens - melior uulgi nam saepe uoluntas-
<vale. argo. 4.159>	Hostis an externis fato delatus ab oris?
<vale. argo. 4.160>	Et tua cur Amycus caestu nondum obruit ora?'
<vale. argo. 4.161>	'Nomen' ait 'praedulce mihi nomenque secutus
<vale. argo. 4.162>	Otreos unanimi. decus ille et laeta suorum
<vale. argo. 4.163>	Gloria nec uestros comes aspernandus in actus
<vale. argo. 4.164>	Hesionam et Phrygiae peteret cum gaudia nuptae
<vale. argo. 4.165>	Hic Amycum contra iussus stetit, atque ego palmas
<vale. argo. 4.166>	Implicui. sed prima procul uixdum ora leuantis
<vale. argo. 4.167>	Fulminea frontem dextra disiectaque fudit
<vale. argo. 4.168>	Lumina. me numquam leto dignatus et armis,
<vale. argo. 4.169>	Sed lacrimis potius luctuque absumor inerti.
<vale. argo. 4.170>	Spes tamen, his fando si nuntius exstitit oris
<vale. argo. 4.171>	Et Mariandynum patrias penetrauit ad urbes,
<vale. argo. 4.172>	Vnde genus fraterque uiro - sed et ille quierit
<vale. argo. 4.173>	Oro nec uanis cladem Lycus augeat armis.'
<vale. argo. 4.174>	Haec ubi non ulla iuuenes formidine moti
<vale. argo. 4.175>	Accipiunt (dulce et dura sic pergere mente),
<vale. argo. 4.176>	Terga sequi properosque iubet coniungere gressus.
<vale. argo. 4.177>	Litore in extremo spelunca apparuit ingens
<vale. argo. 4.178>	Arboribus super et dorso contecta minanti,
<vale. argo. 4.179>	Non quae dona deum, non quae trahat aetheris ignem,
<vale. argo. 4.180>	Infelix domus et sonitu fremibunda profundi.
<vale. argo. 4.181>	At uarii pro rupe metus: hinc trunca rotatis
<vale. argo. 4.182>	Bracchia rapta uiris strictoque immortua caestu
<vale. argo. 4.183>	Ossaque taetra situ <et> capitum maestissimus ordo
<vale. argo. 4.184>	Per piceas, quibus aduerso sub uulnere nulla
<vale. argo. 4.185>	Iam facies nec nomen erat; media ipsius arma
<vale. argo. 4.186>	Sacra metu[que] magnique aris imposta parentis.
<vale. argo. 4.187>	Hospitis hic primum monitus rediere Dymantis
<vale. argo. 4.188>	Et pauor et monstri subiit absentis imago
<vale. argo. 4.189>	Atque oculos cuncti inter se tenuere silentes,
<vale. argo. 4.190>	Donec sidereo Pollux interritus ore
<vale. argo. 4.191>	'Te tamen hac, quicumque es,' ait 'formidine faxo
<vale. argo. 4.192>	Iam tua silua ferat, modo sint tibi sanguis et artus!"
<vale. argo. 4.193>	Omnibus idem animus forti decernere pugna
<vale. argo. 4.194>	Exoptantque uirum contra<que> occurrere poscunt.
<vale. argo. 4.195>	Qualiter ignotis spumantem funditus amnem
<vale. argo. 4.196>	<......................................>
<vale. argo. 4.197>	Pandit iter, mox omne pecus formidine pulsa
<vale. argo. 4.198>	Pone subit iamque et mediis procedit ab undis.
<vale. argo. 4.199>	At procul e siluis sese gregibusque ferebat
<vale. argo. 4.200>	Saeuus in antra gigans, quem nec sua turba tuendo
<vale. argo. 4.201>	It taciti secura metus. mortalia nusquam
<vale. argo. 4.202>	Signa manent; instar scopuli, qui montibus altis
<vale. argo. 4.203>	Summus abit longeque iugo stat solus ab omni.
<vale. argo. 4.204>	Deuolat inde furens nec quo uia curue profecti
<vale. argo. 4.205>	Nec genus ante rogat, sed tali protonat ira:
<vale. argo. 4.206>	'Incipite, o iuuenes! etenim fiducia, credo,
<vale. argo. 4.207>	Huc tulit auditas et sponte lacessitis oras.
<vale. argo. 4.208>	Sin errore uiae necdum mens gnara locorum,
<vale. argo. 4.213>	Neptuni domus atque egomet Neptunia proles.
<vale. argo. 4.209>	Hic mihi lex caestus aduersaque tollere contra
<vale. argo. 4.210>	Bracchia, sic ingens Asiae plaga quique per Arcton
<vale. argo. 4.211>	Dexter et in laeuum pontus iacet haec mea uisit
<vale. argo. 4.212>	Hospitia, hoc cuncti remeant certamine reges.
<vale. argo. 4.214>	Iam pridem caestus resides et frigida raris
<vale. argo. 4.215>	Dentibus aret humus. quis mecum foedera iunget?
<vale. argo. 4.216>	Prima manu cui dona fero? mox omnibus idem
<vale. argo. 4.217>	Ibit honos. fuga sub terras, fuga nulla per auras.
<vale. argo. 4.218>	Nec lacrimae - ne ferte preces - superiue uocati
<vale. argo. 4.219>	Pectora nostra mouent: aliis rex Iuppiter oris.
<vale. argo. 4.220>	Faxo Bebrycium nequeat transcendere puppis
<vale. argo. 4.221>	Vlla fretum et ponto uolitet Symplegas inani.'
<vale. argo. 4.222>	Talia dicta dabat, cum protinus asper Iason
<vale. argo. 4.223>	Et simul Aeacidae simul et Calydonis alumni
<vale. argo. 4.224>	Nelidesque Idasque prior quae maxima surgunt,
<vale. argo. 4.225>	Nomina, sed nudo steterat iam pectore Pollux.
<vale. argo. 4.226>	Tum pauor et gelidus defixit Castora sanguis,
<vale. argo. 4.227>	Nam nec ad Elei pugnam uidet ora parentis
<vale. argo. 4.228>	Nec sonat Oebalius caueae fauor aut iuga nota
<vale. argo. 4.229>	Taygeti, lauitur patrios ubi uictor ad amnes,
<vale. argo. 4.230>	Nec pretium sonipes aut sacrae taurus harenae,
<vale. argo. 4.231>	Praemia sed manes reclusaque ianua leti.
<vale. argo. 4.232>	Illum Amycus nec fronte trucem nec mole tremendum,
<vale. argo. 4.233>	Vixdum etiam primae spargentem signa iuuentae,
<vale. argo. 4.234>	Ore renidenti lustrans obit et fremit ausum
<vale. argo. 4.235>	Sanguineosque rotat furiis ardentibus orbes.
<vale. argo. 4.236>	Non aliter iam regna poli, iam capta Typhoeus
<vale. argo. 4.237>	Astra ferens Bacchum ante acies primamque deorum
<vale. argo. 4.238>	Pallada et oppositos doluit sibi uirginis angues.
<vale. argo. 4.239>	Sic adeo insequitur rabidoque ita murmure terret:
<vale. argo. 4.240>	'Quisquis es, infelix celeras puer, haud tibi pulchrae
<vale. argo. 4.241>	Manserit hoc ultra frontis decus oraue matri
<vale. argo. 4.242>	Nota feres. tune a sociis electus iniquis?
<vale. argo. 4.243>	Tune Amyci moriere manu?' nec plura moratus
<vale. argo. 4.244>	Ingentes umeros spatiosaque pectoris ossa
<vale. argo. 4.245>	Protulit horrendosque toris informibus artus.
<vale. argo. 4.246>	Deficiunt uisu Minyae, miratur et ipse
<vale. argo. 4.247>	Tyndarides. redit Alcidae iam sera cupido
<vale. argo. 4.248>	Et uacuo maestos lustrarunt lumine montes.
<vale. argo. 4.249>	At satus aequoreo fatur tunc talia rege:
<vale. argo. 4.250>	Aspice et haec crudis durata uolumina tauris
<vale. argo. 4.251>	Nec peto sortis opem, sed quos potes indue caestus.
<vale. argo. 4.252>	Dixit et urgentis post saeua piacula fati
<vale. argo. 4.253>	Nescius extremum hoc armis innectere palmas
<vale. argo. 4.254>	Dat famulis, dat et inde Lacon. odia aspera surgunt
<vale. argo. 4.255>	Ignotis prius atque incensa mente feruntur
<vale. argo. 4.256>	In medium sanguis Iouis et Neptunia proles.
<vale. argo. 4.257>	Hinc illinc dubiis intenta silentia uotis
<vale. argo. 4.258>	Et pater orantis caesorum Tartarus umbras
<vale. argo. 4.259>	Nube caua tandem ad meritae spectacula pugnae
<vale. argo. 4.260>	Emittit. summi nigrescunt culmina montis.
<vale. argo. 4.261>	Continuo Bebryx, Maleae uelut arce fragosa
<vale. argo. 4.262>	Turbo rapax, uix ora uirum, uix tollere passus
<vale. argo. 4.263>	Bracchia torrenti praeceps agit undique nimbo
<vale. argo. 4.264>	Cursibus inuoluens totaque immanis harena
<vale. argo. 4.265>	Insequitur. uigil ille metu cum pectore et armis
<vale. argo. 4.266>	Huc alternus et huc, semper ceruice reducta
<vale. argo. 4.267>	Semper et in digitis et summi puluere campi,
<vale. argo. 4.268>	Proiectusque redit. spumanti qualis in alto
<vale. argo. 4.269>	Pliade capta ratis, trepidi quam sola magistri
<vale. argo. 4.270>	Cura tenet, rapidum uentis certantibus aequor
<vale. argo. 4.271>	Intemerata secat, Pollux sic prouidus ictus
<vale. argo. 4.272>	Seruat et Oebalia dubium caput eripit arte.
<vale. argo. 4.273>	Vt deinde urgentes effudit nubibus iras
<vale. argo. 4.274>	Ardoremque uiri, paulatim insurgere fesso
<vale. argo. 4.275>	Integer et summos manibus deducere caestus.
<vale. argo. 4.276>	Ille dies aegros Amyci sudoribus artus
<vale. argo. 4.277>	Primus et arenti cunctantem uidit hiatu
<vale. argo. 4.278>	Nec sua defessum noscunt loca nec sua regem
<vale. argo. 4.279>	Agmina. respirant ambo paulumque reponunt
<vale. argo. 4.280>	Bracchia, ceu Lapithas aut Paeonas aequore in ipso
<vale. argo. 4.281>	Cum refouet fixaque silet Gradiuus in hasta.
<vale. argo. 4.282>	Vix steterant et iam ecce ruunt inflictaque late
<vale. argo. 4.283>	Terga sonant. noua uis iterum, noua corpora surgunt.
<vale. argo. 4.284>	Hunc pudor, hunc noto iam spes audentior hoste
<vale. argo. 4.285>	Instimulat. fumant crebro praecordia pulsu,
<vale. argo. 4.286>	Auia responsant gemitu iuga. peruigil ut cum
<vale. argo. 4.287>	Artificum notat Aet<na> manus et fulmina Cyclops
<vale. argo. 4.288>	Prosubigit, pulsis strepitant incudibus urbes.
<vale. argo. 4.289>	Emicat hic dextramque parat dextramque minatur
<vale. argo. 4.290>	Tyndarides, redit huc oculis et pondere Bebryx
<vale. argo. 4.291>	Sic ratus, ille autem celeri rapit ora sinistra:
<vale. argo. 4.292>	Conclamant socii et subitas dant gaudia uoces.
<vale. argo. 4.293>	Illum insperata turbatum fraude furentemque
<vale. argo. 4.294>	Oebalides prima refugit dum detonet ira,
<vale. argo. 4.295>	Territus ipse etiam atque ingentis conscius ausi.
<vale. argo. 4.296>	Saeuit inops Amycus nullo discrimine sese
<vale. argo. 4.297>	Praecipitans auidusque uiri (respectat ouantes
<vale. argo. 4.298>	Quippe procul Minyas), tunc caestu elatus utroque
<vale. argo. 4.299>	Inruit. hos inter Pollux subit et trucis ultro
<vale. argo. 4.300>	Aduolat ora uiri nec spes effecta, sed ambae
<vale. argo. 4.301>	In pectus cecidere manus. hoc saeuior ille
<vale. argo. 4.302>	Ecce iterum uacuas agit inconsulta per auras
<vale. argo. 4.303>	Bracchia. sentit ubi Pollux rationis egentem,
<vale. argo. 4.304>	Dat genibus iunctis latus effusumque secutus
<vale. argo. 4.305>	Haud reuocare gradum patitur turbatque premitque
<vale. argo. 4.306>	Ancipitem crebros et liber congerit ictus
<vale. argo. 4.307>	Desuper auerso. sonat omni uulnere uertex
<vale. argo. 4.308>	Inclinis ceditque malis. iam tempora manant
<vale. argo. 4.309>	Sanguineaeque latent aures, uitalia donec
<vale. argo. 4.310>	Vincula, qua primo ceruix committitur artu,
<vale. argo. 4.311>	Soluit dextra grauis. labentem propulit heros
<vale. argo. 4.312>	Ac super insistens 'Pollux ego missus Amyclis
<vale. argo. 4.313>	Et Ioue natus.' ait 'nomen mirantibus umbris
<vale. argo. 4.314>	Hoc referes. sic et memori noscere sepulchro.'
<vale. argo. 4.315>	Bebrycas extemplo spargit fuga, nullus adempti
<vale. argo. 4.316>	Regis amor: montem celeres siluamque capessunt.
<vale. argo. 4.317>	Haec sors, haec Amycum tandem manus arcuit ausis
<vale. argo. 4.318>	Effera seruantem Ponti loca uimque iuuentae
<vale. argo. 4.319>	Continuam et magni sperantem tempora patris.
<vale. argo. 4.320>	Tenditur ille ingens hominum pauor aruaque late
<vale. argo. 4.321>	Occupat, annosi ueluti si decidat olim
<vale. argo. 4.322>	Pars Erycis uel totus Athos. qua mole iacentis
<vale. argo. 4.323>	Ipse etiam expleri uictor nequit oraque longo
<vale. argo. 4.324>	Comminus obtutu mirans tenet. at manus omnis
<vale. argo. 4.325>	Heroum densis certatim amplexibus urgent
<vale. argo. 4.326>	Armaque ferre iuuat fessasque attollere palmas.
<vale. argo. 4.327>	'Salue, uera Iouis, uera o Iouis' undique 'proles'
<vale. argo. 4.328>	Ingeminant 'o magnanimis memoranda palaestris
<vale. argo. 4.329>	Taygeta et primi felix labor ille magistri!'
<vale. argo. 4.330>	Dumque ea dicta ferunt, tenues tamen ire cruores
<vale. argo. 4.331>	Siderea de fronte uident nec sanguine Pollux
<vale. argo. 4.332>	Territus auerso siccabat uulnera caestu.
<vale. argo. 4.333>	Illius excelsum ramis caput armaque Castor
<vale. argo. 4.334>	Implicat et uiridi conectit tempora lauro
<vale. argo. 4.335>	Respiciensque ratem 'patriis' ait 'has precor oris,
<vale. argo. 4.336>	Diua, refer frondes cumque hac freta curre corona.'
<vale. argo. 4.337>	Dixerat. hinc ualida caedunt armenta bipenni
<vale. argo. 4.338>	Perfusique sacro placati gurgitis amne
<vale. argo. 4.339>	Graminea sternuntur humo, tunc liba dapesque
<vale. argo. 4.340>	Frondibus accumulant; exsortia terga Laconi
<vale. argo. 4.341>	Praecipiunt pecudum. toto mox tempore mensae
<vale. argo. 4.342>	Laetus ouat nunc laude uirum, nunc uatis honoro
<vale. argo. 4.343>	Carmine, uictori geminans cratera parenti.
<vale. argo. 4.344>	Iamque dies auraeque uocant rursusque capessunt
<vale. argo. 4.345>	Aequora, qua rigidos eructat Bosporos amnes.
<vale. argo. 4.346>	Illos, Nile, tuis nondum dea gentibus Io
<vale. argo. 4.347>	Transierat fluctus, unde haec data nomina ponto.
<vale. argo. 4.348>	Tum pius Oeagri claro de sanguine uates
<vale. argo. 4.349>	Admonita genetrice refert casusque locorum
<vale. argo. 4.350>	Inachidosque uias pelagusque emensa iuuencae
<vale. argo. 4.351>	Exilia intentisque canit. 'uidere priores
<vale. argo. 4.352>	Saepe Iouem <in> terras Argiuaque regna Pelasgum
<vale. argo. 4.353>	Virginis Iasiae blandos descendere ad ignes.
<vale. argo. 4.354>	Sentit Iuno dolos curaque accensa iugali
<vale. argo. 4.355>	Aethere desiluit (dominam Lyrceia tellus
<vale. argo. 4.356>	Antraque deprensae tremuerunt conscia culpae),
<vale. argo. 4.357>	Cum trepida Inachiae paelex subit ora iuuencae
<vale. argo. 4.358>	Sponte dei; plausu fouet hanc et pectora mulcet
<vale. argo. 4.359>	Iuno renidenti cohibens suspiria uultu.
<vale. argo. 4.360>	Mox ita adorta Iouem: 'da quam modo ditibus Argis
<vale. argo. 4.361>	Campus alit primae referentem cornua Phoebes
<vale. argo. 4.362>	Indomitamque bouem, da carae munera nuptae.
<vale. argo. 4.363>	Ipsa ego dilectae pecudi iam pascua digna
<vale. argo. 4.364>	Praecipuosque legam fontes.' qua fraude negaret
<vale. argo. 4.365>	Aut quos inuentos tenuisset Iuppiter astus?
<vale. argo. 4.366>	Muneris illa potens custodem protinus Argum
<vale. argo. 4.367>	Adiungit; custos Argus placet, inscia somni
<vale. argo. 4.368>	Lumina non aliter toto cui uertice, quam si
<vale. argo. 4.369>	Lyda nurus sparso telas maculauerit ostro.
<vale. argo. 4.370>	Argus et in scopulos et monstris horrida lustra
<vale. argo. 4.371>	Ignotas iubet ire uias heu multa morantem
<vale. argo. 4.372>	Conantemque preces inclusaque pectore uerba.
<vale. argo. 4.373>	Vltima tum patriae cedens dedit oscula ripae;
<vale. argo. 4.374>	Fleuit Amymone, flerunt Messeides undae,
<vale. argo. 4.375>	Fleuit et effusis reuocans Hyperia lacertis.
<vale. argo. 4.376>	Illa, ubi uel fessi tremerent erroribus artus
<vale. argo. 4.377>	Vel rueret summo iam frigidus aethere uesper,
<vale. argo. 4.378>	Heu quotiens saxo posuit latus, aut, ubi longa
<vale. argo. 4.379>	Aegra siti, quos ore lacus, quae pabula carpsit,
<vale. argo. 4.380>	Verbere candentes quotiens exhorruit armos!
<vale. argo. 4.381>	Quin et ab excelso meditantem uertice saltus
<vale. argo. 4.382>	Audentemque mori ualles citus egit in imas
<vale. argo. 4.383>	Argus et arbitrio durus seruauit erili,
<vale. argo. 4.384>	Cum subito Arcadio sonuit caua fistula ritu
<vale. argo. 4.385>	Imperiumque patris celerans Cyllenius ales
<vale. argo. 4.386>	Aduenit et leni modulatur carmen auena
<vale. argo. 4.387>	'Quo'que ait 'hinc diuersus abis? heus respice cantus!'
<vale. argo. 4.388>	Haud procul insectans Argum languentia <cantu>
<vale. argo. 4.389>	Lumina cuncta notat dulcesque sequentia somnos
<vale. argo. 4.390>	Et celerem mediis in cantibus exigit harpen.
<vale. argo. 4.391>	Iamque refecta Ioui paulatim in imagine prisca
<vale. argo. 4.392>	Ibat agris Io uictrix Iunonis et ecce
<vale. argo. 4.393>	Cum facibus spirisque et Tartareo ululatu
<vale. argo. 4.394>	Tisiphonen uidet: ac primo uestigia uisu
<vale. argo. 4.395>	Figit et in miserae rursus bouis ora recurrit.
<vale. argo. 4.396>	Nec qua ualle memor <nec> quo se uertice sistat
<vale. argo. 4.397>	Inachias errore etiam defertur ad undas,
<vale. argo. 4.398>	Qualis et a prima quantum mutata iuuenca!
<vale. argo. 4.399>	Nec pater aut trepidae temptant accedere nymphae.
<vale. argo. 4.400>	Ergo iterum siluas, iterum petit inuia retro
<vale. argo. 4.401>	Ceu Styga dilectum fugiens caput. inde per urbes
<vale. argo. 4.402>	Raptatur Graias atque ardua flumina ripis,
<vale. argo. 4.403>	Oblato donec paulum cunctata profundo
<vale. argo. 4.404>	Incidit. absistunt fluctus et gnara futuri
<vale. argo. 4.405>	Dant pauida alta uiam, celsis procul ipsa refulget
<vale. argo. 4.406>	Cornibus ac summa palearia sustinet unda.
<vale. argo. 4.407>	Ast Erebi uirgo ditem uolat aethere Memphin
<vale. argo. 4.408>	Praecipere et Pharia uenientem pellere terra.
<vale. argo. 4.409>	Contra Nilus adest et toto gurgite torrens
<vale. argo. 4.410>	Tisiphonen agit atque imis inlidit harenis
<vale. argo. 4.411>	Ditis opem ac saeui clamantem numina regni.
<vale. argo. 4.412>	Apparent sparsaeque faces disiectaque longe
<vale. argo. 4.413>	Verbera et abruptis excussi crinibus hydri.
<vale. argo. 4.414>	Nec Iouis interea cessat manus: intonat alto
<vale. argo. 4.415>	Insurgens caelo genitor curamque fatetur
<vale. argo. 4.416>	Atque ipsa imperium Iuno pauet. haec procul Io
<vale. argo. 4.417>	Spect[ab]at ab arce <Phari>, iam diuis addita iamque
<vale. argo. 4.418>	Aspide cincta comas et ouanti persona sistro.
<vale. argo. 4.419>	Bosporon hinc ueteres errantis nomine diuae
<vale. argo. 4.420>	Vulgauere. iuuet nostros nunc ipsa labores
<vale. argo. 4.421>	Immissisque ratem sua per freta prouehat Euris.'
<vale. argo. 4.422>	Dixerat et placidi tendebant carbasa uenti.
<vale. argo. 4.423>	Postera non cassae Minyis Aurora retexit
<vale. argo. 4.424>	Noctis iter: noua cuncta uident Thyneaque iuxta
<vale. argo. 4.425>	Litora fatidici poenis horrentia Phinei,
<vale. argo. 4.426>	Dira deum summo quem uis urgebat in aeuo.
<vale. argo. 4.427>	Quippe neque extorrem tantum nec lucis egentem
<vale. argo. 4.428>	Insuper Harpyiae Typhonides, ira Tonantis,
<vale. argo. 4.429>	Depopulant ipsoque dapes praedantur ab ore.
<vale. argo. 4.430>	Talia prodigia et tales pro crimine poenas
<vale. argo. 4.431>	Perpetitur. spes una seni, quod pellere saeuam
<vale. argo. 4.432>	Quondam fata luem dederant Aquilone creatis.
<vale. argo. 4.433>	Ergo ubi iam Minyas certamque accedere Phineus
<vale. argo. 4.434>	Sentit opem, primas baculo defertur ad undas
<vale. argo. 4.435>	Vestigatque ratem atque oculos attollit inanes.
<vale. argo. 4.436>	Tunc tenuem spirans animam 'salue o mihi longum
<vale. argo. 4.437>	Exspectata manus nostrisque' ait 'agnita uotis.
<vale. argo. 4.438>	Nouimus et diuis geniti quibus et uia iussos
<vale. argo. 4.439>	Quae ferat ac uestri rebar sic tempora cursus
<vale. argo. 4.440>	Proxima quaeque legens, quantum Vulcania Lemnos
<vale. argo. 4.441>	Traxerit, infelix tulerit quae Cyzicus arma.
<vale. argo. 4.442>	Sensi et Bebrycio supremam in litore pugnam
<vale. argo. 4.443>	Iam propior iamque hoc animam solamine mulcens.
<vale. argo. 4.444>	Non ego nunc magno quod cretus Agenore Phineus
<vale. argo. 4.445>	Aut memorem mea quod uates insedit Apollo
<vale. argo. 4.446>	Pectora: praesentis potius miserescite fati!
<vale. argo. 4.447>	Nec mihi diuersis erratum casibus orbem
<vale. argo. 4.448>	Amissas aut flere domos aut dulcia tempus
<vale. argo. 4.449>	Lumina; consuetis serum est ex ordine fatis
<vale. argo. 4.450>	Ingemere. Harpyiae semper mea pabula seruant,
<vale. argo. 4.451>	Fallere quas nusquam misero locus: ilicet omnes
<vale. argo. 4.452>	Deueniunt niger intorto ceu turbine nimbus
<vale. argo. 4.453>	Iamque alis procul et sonitu mihi nota Celaeno.
<vale. argo. 4.454>	Diripiunt uerruntque dapes foedataque turbant
<vale. argo. 4.455>	Pocula, saeuit odor surgitque miserrima pugna
<vale. argo. 4.456>	Parque mihi monstrisque fames. spreuere quod omnes
<vale. argo. 4.457>	Pollueruntque manu quodque unguibus excidit atris
<vale. argo. 4.458>	Has mihi fert in luce moras. nec rumpere fata
<vale. argo. 4.459>	Morte licet, trahitur uictu crudelis egestas.
<vale. argo. 4.460>	Sed uos o seruate precor, praedicta deorum
<vale. argo. 4.461>	Si non falsa mihi, uos finem imponite poenis.
<vale. argo. 4.462>	Nempe adsunt qui monstra fugent, Aquilonia proles
<vale. argo. 4.463>	Non externa mihi: nam rex ego diuitis Hebri
<vale. argo. 4.464>	Iunctaque uestra meo quondam Cleopatra cubili.'
<vale. argo. 4.465>	Nomen ad Actaeae Calais Zetesque sororis
<vale. argo. 4.466>	Prosiliunt Zetesque prior 'quem cernimus?' inquit
<vale. argo. 4.467>	'Tune ille Odrysiae Phineus rex inclitus orae?
<vale. argo. 4.468>	Tu Phoebi comes et nostro dilecte parenti?
<vale. argo. 4.469>	O ubi nunc regni generisque ubi gloria? quam te
<vale. argo. 4.470>	Exedit labor et miseris festina senectus!
<vale. argo. 4.471>	Quin age mitte preces: namque est tibi nostra uoluntas,
<vale. argo. 4.472>	Si non ira deum - uel si placabilis - urget.'
<vale. argo. 4.473>	Sustulit hic geminas Phineus ad sidera palmas
<vale. argo. 4.474>	'Te'que ait 'infesti, quae nunc premis, ira Tonantis,
<vale. argo. 4.475>	Ante precor, nostrae tandem iam parce senectae;
<vale. argo. 4.476>	Sit modus. et fore credo equidem, nam uestra uoluntas
<vale. argo. 4.477>	Quid, iuuenes, sine pace deum? nec credite culpam
<vale. argo. 4.478>	Saeuitiae scelerumue mihi nunc crimina pendi:
<vale. argo. 4.479>	Fata loquax mentemque Iouis quaeque abdita solus
<vale. argo. 4.480>	Consilia et terris subito uentura parabat
<vale. argo. 4.481>	Prodideram miserans hominum genus. hinc mihi tanta
<vale. argo. 4.482>	Pestis et offusae media inter dicta tenebrae.
<vale. argo. 4.483>	Iam tandem cessere irae nec casus ab alto,
<vale. argo. 4.484>	Ipse uolens nostris sed uos deus adpulit oris.'
<vale. argo. 4.485>	Sic ait et fatis ita iam cedentibus omnes
<vale. argo. 4.486>	Impulit et durae commouit imagine poenae.
<vale. argo. 4.487>	Instituere toros mediisque tapetibus ipsum
<vale. argo. 4.488>	Accipiunt circumque iacent; simul aequora seruant,
<vale. argo. 4.489>	Astra simul, uescique iubent ac mittere curas,
<vale. argo. 4.490>	Cum subitus misero tremor et pallentia primae
<vale. argo. 4.491>	Ora senis fugere manus. nec prodita pestis
<vale. argo. 4.492>	Ante, sed in mediis dapibus uidere uolucres.
<vale. argo. 4.493>	Fragrat acerbus odor patriique exspirat Auerni
<vale. argo. 4.494>	Halitus, unum omnes incessere planctibus, unum
<vale. argo. 4.495>	Infestare manus. inhiat Cocytia nubes
<vale. argo. 4.496>	Luxurians ipsoque ferens fastidia uisu.
<vale. argo. 4.497>	Tum sola conluuie atque inlusis stramina mensis
<vale. argo. 4.498>	Foeda rigant, stridunt alae praedaque retenta
<vale. argo. 4.499>	Saeuit utrimque fames. nec solum horrenda Celaeno
<vale. argo. 4.500>	Phinea, sed miseras etiam prohibere sorores.
<vale. argo. 4.501>	Emicat hic subito seseque Aquilonia proles
<vale. argo. 4.502>	Cum clamore leuat, genitor simul impulit alas.
<vale. argo. 4.503>	Hoste nouo turbata lues lapsaeque rapinae
<vale. argo. 4.504>	Faucibus et primum pauidae Phineia tecta
<vale. argo. 4.505>	Peruolitant, mox alta petunt. stant litore fixi
<vale. argo. 4.506>	Haemonidae atque oculis palantia monstra sequuntur.
<vale. argo. 4.507>	Sicut, prorupti tonuit cum forte Veseui
<vale. argo. 4.508>	Hesperiae letalis apex, uixdum ignea montem
<vale. argo. 4.509>	Torsit hiems, iamque eoas cinis induit urbes:
<vale. argo. 4.510>	Turbine sic rapido populos atque aequora longe
<vale. argo. 4.511>	Transabeunt nullaque datur considere terra.
<vale. argo. 4.512>	Iamque et ad Ionii metas atque intima tendunt
<vale. argo. 4.513>	Saxa, uocat magni Strophadas nunc incola ponti.
<vale. argo. 4.514>	Hic fessae leti<que> metu propioris anhelae
<vale. argo. 4.515>	Dum trepidant humilique graues timidoque uolatu
<vale. argo. 4.516>	Implorant clamore patrem Typhona nefando,
<vale. argo. 4.517>	Extulit adsurgens noctem pater imaque summis
<vale. argo. 4.518>	Miscuit et mediis uox exaudita tenebris:
<vale. argo. 4.519>	'Iam satis huc pepulisse deas. cur tenditis ultra
<vale. argo. 4.520>	In famulas saeuire Iouis, quas, fulmina quamquam
<vale. argo. 4.521>	Aegidaque ille gerens magnas sibi legit in iras?
<vale. argo. 4.522>	Nunc quoque Agenoreis idem decedere tectis
<vale. argo. 4.523>	Imperat: agnoscunt monitus iussaeque recedunt.
<vale. argo. 4.524>	Mox tamen et uobis similis fuga, cum premet arcus
<vale. argo. 4.525>	Letifer. Harpyiae numquam noua pabula quaerent
<vale. argo. 4.526>	Donec erunt diuum meritae mortalibus irae.'
<vale. argo. 4.527>	Haesit uterque polo dubiisque elanguit alis,
<vale. argo. 4.528>	Mox abit et sociae uictor petit agmina puppis.
<vale. argo. 4.529>	Interea Minyae pulsa lue prima Tonanti
<vale. argo. 4.530>	Sacra nouant, tum uina toris epulasque reponunt.
<vale. argo. 4.531>	Ipse inter medios ceu dulcis imagine somni
<vale. argo. 4.532>	Laetus ad oblitae Cereris suspirat honores;
<vale. argo. 4.533>	Agnoscit Bacchi latices, agnoscit et undam
<vale. argo. 4.534>	Et noua non pauidae mirantur gaudia mensae.
<vale. argo. 4.535>	Hunc ubi reclinem stratis et pace fruentem
<vale. argo. 4.536>	Aspicit ac longae ducentem obliuia poenae
<vale. argo. 4.537>	Talibus appellat supplexque ita fatur Iason:
<vale. argo. 4.538>	'Vota, senex, perfecta tibi. nunc me quoque curis
<vale. argo. 4.539>	Eripe et ad nostros animum conuerte labores.
<vale. argo. 4.540>	Omnis adhuc sors laeta quidem nec numine uano,
<vale. argo. 4.541>	Siqua fides curae superum, tantum aequor adorti
<vale. argo. 4.542>	Tendimus: ipsa mihi puppem Iouis optima proles
<vale. argo. 4.543>	Instituit, dedit et socios Saturnia reges.
<vale. argo. 4.544>	Fidere mens sed nostra nequit quantumque propinquat
<vale. argo. 4.545>	Phasis et ille operum summus labor, hoc magis angunt
<vale. argo. 4.546>	Proxima nec uates sat iam mihi Mopsus et Idmon.'
<vale. argo. 4.547>	Ille ducem nec ferre preces nec dicere passus
<vale. argo. 4.548>	Amplius hic demum uittas laurumque capessit
<vale. argo. 4.549>	Numina nota ciens. stupet Aesonis inclita proles
<vale. argo. 4.550>	Phinea ceu numquam poenis nullaque grauatum
<vale. argo. 4.551>	Peste Iouis: tam largus honos, tam mira senectae
<vale. argo. 4.552>	Maiestas infusa; uigor nouus auxerat artus.
<vale. argo. 4.553>	Tum canit: 'o terras fama uenture per omnes,
<vale. argo. 4.554>	Quem sociis ducibusque deis atque arte benigna
<vale. argo. 4.555>	Pallados ipse ultro Pelias ad sidera tollit,
<vale. argo. 4.556>	Demens, dum profugi non sperat uellera Phrixi,
<vale. argo. 4.557>	Fata locosque tibi, possum quas reddere grates,
<vale. argo. 4.558>	Expediam rerumque uias finemque docebo.
<vale. argo. 4.559>	Ipse etiam, qui me prohibet sua pandere terris
<vale. argo. 4.560>	Saecula, te propter fandi mihi Iuppiter auctor.
<vale. argo. 4.561>	Hinc iter ad Ponti caput errantesque per altum
<vale. argo. 4.562>	Cyaneas. furor his medio concurrere ponto;
<vale. argo. 4.563>	Necdum ullas uidere rates: sua comminus actae
<vale. argo. 4.564>	Saxa premunt cautesque suas. ceu uincula mundi
<vale. argo. 4.565>	Ima labant, tremere ecce solum, tremere ipsa repente
<vale. argo. 4.566>	Tecta uides: illae redeunt, illae aequore certant.
<vale. argo. 4.567>	Di tibi progresso propius, di forsitan ipsi
<vale. argo. 4.568>	Auxilium mentemque dabunt. ast ipse iuuare
<vale. argo. 4.569>	Ausa quibus monitis possim tua? quippe per altum
<vale. argo. 4.570>	Tenditis unde procul uenti, procul unde uolucres,
<vale. argo. 4.571>	Et pater ipse maris pauidas detorquet habenas.
<vale. argo. 4.572>	Siqua breuis scopulis fieret mora, si semel orsis
<vale. argo. 4.573>	Vlla quies, fuga tunc medio speranda recursu:
<vale. argo. 4.574>	Vix repetunt primae celeres confinia terrae
<vale. argo. 4.575>	Iamque alio clamore ruunt omnisque tenetur
<vale. argo. 4.576>	Pontus et infestis anceps cum montibus errat.
<vale. argo. 4.577>	Verum animo redit illa meo sors cognita diuum
<vale. argo. 4.578>	(Fabor enim nec spe dubios solabor inani):
<vale. argo. 4.579>	Cum mihi Tartareas saeuo clangore uolucres
<vale. argo. 4.580>	Protulit ira Iouis, uox haec simul excidit auris:
<vale. argo. 4.581>	'Ne uanas impende preces finemque malorum
<vale. argo. 4.582>	Expete, Agenoride! Pontum penetrauerit ulla
<vale. argo. 4.583>	Cum ratis et rabidi steterint in gurgite montes,
<vale. argo. 4.584>	Tum sperare modum poenae ueniamque licebit.'
<vale. argo. 4.585>	Sic deus. aut uobis ergo fera [per] saxa patescunt
<vale. argo. 4.586>	Aut mea iam saeuae redeunt ad pabula Dirae.
<vale. argo. 4.587>	Verum inter medias dabitur si currere cautes
<vale. argo. 4.588>	(Certe digna manus) uacuumque exibis in aequor,
<vale. argo. 4.589>	Proxima regna Lyci, remeat qui uictor ab oris
<vale. argo. 4.590>	Bebryciis. toto non ullus litore Ponti
<vale. argo. 4.591>	Mitior. hic lecto comitum de robore siquem
<vale. argo. 4.592>	Perculerit uicina lues, ne defice casus
<vale. argo. 4.593>	Praedicti memor atque animos accinge futuris.
<vale. argo. 4.594>	Illic pestiferas subter iuga concaua torquet
<vale. argo. 4.595>	Alter aquas Acheron uastoque exundat hiatu
<vale. argo. 4.596>	Fumeus et saeua sequitur caligine campos.
<vale. argo. 4.597>	Linque grauem fluuium et miseris sua fata colonis;
<vale. argo. 4.598>	Sic quoque non uno dabitur transcurrere luctu.
<vale. argo. 4.599>	Quid tibi nubifera surgentem rupe Carambin,
<vale. argo. 4.600>	Quid memorem quas Iris aquas aut torqueat Ancon?
<vale. argo. 4.601>	Proxima Thermodon hinc iam secat arua - memento
<vale. argo. 4.602>	Inclita Amazonidum magnoque exorta Gradiuo
<vale. argo. 4.603>	Gens ibi: femineas nec tu nunc crede cateruas,
<vale. argo. 4.604>	Sed qualis, sed quanta uiris insultat Enyo
<vale. argo. 4.605>	Diuaque Gorgonei gestatrix innuba monstri.
<vale. argo. 4.606>	Ne tibi tunc horrenda rapax ad litora puppem
<vale. argo. 4.607>	Ventus agat, ludo uolitans cum turma superbo
<vale. argo. 4.608>	Puluereis exsultat equis ululataque tellus
<vale. argo. 4.609>	Intremit et pugnas mota pater incitet hasta.
<vale. argo. 4.610>	Non ita sit metuenda tibi saeuissima quamquam
<vale. argo. 4.611>	Gens Chalybum, duris patiens cui cultus in aruis
<vale. argo. 4.612>	Et tonat adflicta semper domus ignea massa.
<vale. argo. 4.613>	Inde omnem innumeri reges per litoris oram,
<vale. argo. 4.614>	Hospitii quis nulla fides, sed limite recto
<vale. argo. 4.615>	Puppis et aequali transcurrat carbasus aura:
<vale. argo. 4.616>	Sic demum rapidi uenies ad Phasidis amnem.
<vale. argo. 4.617>	Castra ibi iam Scythiae fraternaque surgit Erinys.
<vale. argo. 4.618>	Ipse truces illic Colchos hostemque iuuabis
<vale. argo. 4.619>	Auxiliis. nec plura equidem discrimina cerno.
<vale. argo. 4.620>	Fors etiam optatam dabitur contingere pellem.
<vale. argo. 4.621>	Sed te non animis nec solis uiribus aequum
<vale. argo. 4.622>	Credere: saepe acri potior prudentia dextra.
<vale. argo. 4.623>	Quam tulerit deus, arripe opem. iamque ultima nobis
<vale. argo. 4.624>	Promere fata nefas. sileo prior.' atque ita facto
<vale. argo. 4.625>	Fine dedit tacitis iterum responsa tenebris.
<vale. argo. 4.626>	Tum subita resides socios formidine Iason
<vale. argo. 4.627>	Praecipitat rumpitque moras tempusque timendi.
<vale. argo. 4.628>	Ipse uiros gradiens ad primi litoris undam
<vale. argo. 4.629>	Prosequitur Phineus. 'quaenam tibi praemia', dixit
<vale. argo. 4.630>	'Quas, decus o Boreae, possim persoluere grates?
<vale. argo. 4.631>	Me Pangaea super rursus iuga meque paterna
<vale. argo. 4.632>	Stare Tyro dulcesque iterum mihi surgere soles
<vale. argo. 4.633>	Nunc reor. exactae (uerumne?) abiere uolucres
<vale. argo. 4.634>	Nec metuam tutaeque dapes? date tangere uultus,
<vale. argo. 4.635>	Dem sinite amplexus propiusque accedite dextrae.'
<vale. argo. 4.636>	Dixerat. abscedunt terris et litora condunt.
<vale. argo. 4.637>	Omnibus extemplo saeua sub imagine rupes
<vale. argo. 4.638>	Cyaneae propior<que> labor. quando adfore quaque
<vale. argo. 4.639>	Parte putent? stant ora metu nec fessa recedunt
<vale. argo. 4.640>	Lumina diuersas circum seruantibus undas,
<vale. argo. 4.641>	Cum procul auditi sonitus insanaque saxa,
<vale. argo. 4.642>	Saxa neque illa uiris, sed praecipitata profundo
<vale. argo. 4.643>	Siderei pars uisa poli. dumque ocius instant,
<vale. argo. 4.644>	Ferre fugam maria ante ratem, maria ipsa repente
<vale. argo. 4.645>	Deficere aduersosque uident discedere montes,
<vale. argo. 4.646>	Omnibus et gelida rapti formidine remi.
<vale. argo. 4.647>	Ipse per arma uolans et per iuga summa carinae
<vale. argo. 4.648>	Hortatur supplexque manus intendit Iason
<vale. argo. 4.649>	Nomine quemque premens: 'ubi nunc promissa superba
<vale. argo. 4.650>	Ingentesque minae, mecum quibus ista secuti?
<vale. argo. 4.651>	Idem Amyci certe uisus timor omnibus antro
<vale. argo. 4.652>	Perculerat; stetimus tamen et deus adfuit ausis.
<vale. argo. 4.653>	Quin iterum idem aderit, credo, deus.' haec ubi fatus
<vale. argo. 4.654>	Corripit abiecti remumque locumque Phaleri
<vale. argo. 4.655>	Et trahit, insequitur flammata pudore iuuentus.
<vale. argo. 4.656>	Vnda laborantes praeceps rotat ac fuga ponti
<vale. argo. 4.657>	Obuia. miscentur rupes iamque aequore toto
<vale. argo. 4.658>	Cyaneae iuga praecipites infisa remittunt.
<vale. argo. 4.659>	Bis fragor infestas cautes aduersaque saxis
<vale. argo. 4.660>	Saxa dedit, flamma expresso bis fulsit in imbri.
<vale. argo. 4.661>	Sicut multifidus ruptis e nubibus horror
<vale. argo. 4.662>	Effugit et tenebras nimbosque intermicat ignis
<vale. argo. 4.663>	Terrificique ruunt tonitrus elisaque noctem
<vale. argo. 4.664>	Lux dirimit (pauor ora uirum, pauor occupat aures),
<vale. argo. 4.665>	Haud secus impleuit pontum fragor; effluit imber
<vale. argo. 4.666>	Spumeus et magno puppem procul aequore uestit.
<vale. argo. 4.667>	Aduertere dei defixaque numina ponto,
<vale. argo. 4.668>	Quid scopulis praeclusa ratis, quid dura iuuentus
<vale. argo. 4.669>	Expediat. pendet magnis fauor ortus ab ausis.
<vale. argo. 4.670>	Prima coruscanti signum dedit aegide uirgo
<vale. argo. 4.671>	Fulmineam iaculata facem. uixdum ardua cautes
<vale. argo. 4.672>	Cesserat, illa uolans tenui per concita saxa
<vale. argo. 4.673>	Luce fugit. rediere uiris animique manusque
<vale. argo. 4.674>	Vt uidere uiam. 'sequor, o quicumque deorum',
<vale. argo. 4.675>	Aesonides 'uel fallis' ait praecepsque fragores
<vale. argo. 4.676>	Per medios ruit et fumo se condidit atro.
<vale. argo. 4.677>	Coeperat hinc cedens abductis montibus unda
<vale. argo. 4.678>	Ferre ratem pelagoque dies occurrere aperto.
<vale. argo. 4.679>	Sed neque permissis iam fundere rector habenis
<vale. argo. 4.680>	Vela neque eniti remis pote, cum super adsunt
<vale. argo. 4.681>	Cyaneae. premit umbra ratem scopulique feruntur
<vale. argo. 4.682>	Comminus. hic <Iuno> praecepsque ex aethere Pallas
<vale. argo. 4.683>	Insiliunt pariter scopulos: hunc nata coercet,
<vale. argo. 4.684>	Hunc coniunx Iouis, ut ualido qui robore tauros
<vale. argo. 4.685>	Sub iuga et inuito detorquet in ilia cornu.
<vale. argo. 4.686>	Inde, uelut mixtis Vulcanius ardor harenis
<vale. argo. 4.687>	Verset aquas, sic ima fremunt fluctuque coacto
<vale. argo. 4.688>	Angitur et clausum scopulos super effluit aequor.
<vale. argo. 4.689>	Contra omnes ualidis tenui discrimine remis
<vale. argo. 4.690>	Pergere iter mediosque ratem transferre per ictus.
<vale. argo. 4.691>	Saxa sed extremis tamen increpuere corymbis
<vale. argo. 4.692>	Parsque (nefas) deprensa iugis, nam cetera caelo
<vale. argo. 4.693>	Debita. conclamant Minyae, latera utraque quippe
<vale. argo. 4.694>	Dissiluisse putant. fugit ipse nouissimus ictus
<vale. argo. 4.695>	Tiphys et <e> mediis sequitur freta rapta ruinis
<vale. argo. 4.696>	Nec prius obsessum scopulis respexit ad aequor
<vale. argo. 4.697>	Aut sociis temptata quies, nigrantia quam iam
<vale. argo. 4.698>	Litora longinquique exirent flumina Rhebae.
<vale. argo. 4.699>	Tunc fessas posuere manus, tunc arida anheli
<vale. argo. 4.700>	Pectora, discussa quales formidine Auerni
<vale. argo. 4.701>	Alcides Theseusque comes pallentia iungunt
<vale. argo. 4.702>	Oscula uix primis amplexi luminis oris.
<vale. argo. 4.703>	Nec uero ipse metus curasque resoluere ductor,
<vale. argo. 4.704>	Sed maria aspectans 'heu qui datus iste deorum
<vale. argo. 4.705>	Sorte labor nobis! serum ut ueniamus ad amnem
<vale. argo. 4.706>	Phasidis et mites' inquit 'dent uellera Colchi,
<vale. argo. 4.707>	Vnde per hos iterum montes fuga?' talia fundit
<vale. argo. 4.708>	Imperio fixos Iouis aeternumque reuinctos
<vale. argo. 4.709>	Nescius. id fati certa nam lege manebat,
<vale. argo. 4.710>	Siqua per hos undis unquam ratis isset apertis.
<vale. argo. 4.711>	Tum freta, quae longis fuerant imperuia saeclis,
<vale. argo. 4.712>	Ad subitam stup<uer>e ratem, Pontique iacentis
<vale. argo. 4.713>	Omne solum regesque patent gentesque repostae.
<vale. argo. 4.714>	Non alibi effusis cesserunt longius undis
<vale. argo. 4.715>	Litora, non, tantas quamuis Tyrrhenus et Aegon
<vale. argo. 4.716>	Voluat aquas, geminis tot desint Syrtibus undae.
<vale. argo. 4.717>	Nam super huc uastos tellus quoque congerit amnes;
<vale. argo. 4.718>	Non septemgemini memorem quas exitus Histri,
<vale. argo. 4.719>	Quas Tanais flauusque Tyres Hypanisque Nouasque
<vale. argo. 4.720>	Addat opes quantosque sinus Maeotia laxent
<vale. argo. 4.721>	Aequora. flumineo sic agmine fregit amari
<vale. argo. 4.722>	Vim salis hinc Boreae cedens glaciantibus auris
<vale. argo. 4.723>	Pontus et exorta facilis concrescere bruma.
<vale. argo. 4.724>	Vtque uel immotos Vrsae rigor inuehit amnes
<vale. argo. 4.725>	Vel freta uersa uadis, hiemem sic unda per omnem
<vale. argo. 4.726>	Aut campo iacet aut tumido riget ardua fluctu,
<vale. argo. 4.727>	Atque hac Europam curuis anfractibus urget,
<vale. argo. 4.728>	Hac Asiam, Scythicum specie sinuatus in arcum.
<vale. argo. 4.729>	Illic umbrosae semper stant aequore nubes
<vale. argo. 4.730>	Et non certa dies, primo nec sole profundum
<vale. argo. 4.731>	Soluitur aut uernis cum lux aequata tenebris,
<vale. argo. 4.732>	Sed redit extremo tandem in sua litora Tauro.
<vale. argo. 4.733>	Iam Mariandynis aduertit puppis harenis
<vale. argo. 4.734>	Atque celer terras regemque exquirit Echion
<vale. argo. 4.735>	Dicta ferens lectos (fama est si nominis unquam)
<vale. argo. 4.736>	Haemoniae subiisse uiros, det litora fessis.
<vale. argo. 4.737>	Adproperat Lycus auditis laetatus Achiuis
<vale. argo. 4.738>	Ac simul Aesoniden omnemque in regia turbam
<vale. argo. 4.739>	Tecta trahit modo Bebryciis praefixa tropaeis,
<vale. argo. 4.740>	Mitis et in mediis effatur talia Grais:
<vale. argo. 4.741>	'Haud temere est, fato diuum reor ad mea uectos
<vale. argo. 4.742>	Litora uos, odium quibus atque eadem ira furentis
<vale. argo. 4.743>	Bebryciae saeuaque pares de gente triumphi:
<vale. argo. 4.744>	Certa fides animis, idem quibus incidit hostis.
<vale. argo. 4.745>	Nos quoque, nos Amycum tanto procul orbe remoti
<vale. argo. 4.746>	Sensimus et saeuis frater mihi fusus harenis.
<vale. argo. 4.747>	Vltor ego atque illuc cunctis accensus in armis
<vale. argo. 4.748>	Tunc aderam, cum uos mediis contenta ferebant
<vale. argo. 4.749>	Vela fretis. illum in sanie taboque recenti
<vale. argo. 4.750>	Vidimus aequoreo similem per litora monstro.
<vale. argo. 4.751>	Nec uero praerepta mihi suprema tyranni
<vale. argo. 4.752>	Fata queror belloue magis laetarer et armis
<vale. argo. 4.753>	Procubuisse meis, quam lege quod occidit ultus
<vale. argo. 4.754>	Ipse sua meritoque madent quod sanguine caestus.'
<vale. argo. 4.755>	Excipit Aesonides: 'tuus ergo in montibus ignis
<vale. argo. 4.756>	Ille? tuas acies medio de gurgite uidi?'
<vale. argo. 4.757>	Fatur et ostentans prolem Iouis 'hic tibi Pollux
<vale. argo. 4.758>	En,' ait, "'inuiso soluit cui pectore poenas.'
<vale. argo. 4.759>	Ille uirum circa mirantia lumina uoluit.
<vale. argo. 4.760>	Festa dehinc mediis ineunt conuiuia tectis
<vale. argo. 4.761>	Communesque uocant superos, quorum eruta nutu
<vale. argo. 4.762>	Bebrycia, et uotis pariter prae<daque> fruuntur.
<vale. argo. 5.1>	Altera lux haud laeta uiris emersit Olympo:
<vale. argo. 5.2>	Argolicus morbis fatisque rapacibus Idmon
<vale. argo. 5.3>	Labitur extremi sibi tum non inscius aeui.
<vale. argo. 5.4>	At memor Aesonides nimium iam uera locuti
<vale. argo. 5.5>	Phineos hinc alios rapto pauet Idmone luctus.
<vale. argo. 5.6>	Tum comiti pia iusta tulit caelataque multa
<vale. argo. 5.7>	Arte Dolionii donat uelamina regis,
<vale. argo. 5.8>	Hospes humum sedemque Lycus. flens arma reuellit
<vale. argo. 5.9>	Idmonis e celsa Mopsus rate. robora caedunt
<vale. argo. 5.10>	Pars siluis portantque arae, pars auguris alba
<vale. argo. 5.11>	Fronde <caput> uittisque ligant positumque feretro
<vale. argo. 5.12>	Congemuere; dies simul et suus admonet omnes.
<vale. argo. 5.13>	Ecce inter lacrimas interque extrema uirorum
<vale. argo. 5.14>	Munera, quem cursus penes imperiumque carinae,
<vale. argo. 5.15>	Tiphyn agit uiolenta lues cunctique pauore
<vale. argo. 5.16>	Attoniti fundunt maestas ad sidera uoces:
<vale. argo. 5.17>	'Arquipotens aduerte, precor, nunc denique Apollo!
<vale. argo. 5.18>	Hoc, pater, hoc nobis refoue caput, ulla laboris
<vale. argo. 5.19>	Si nostri te cura mouet, qui cardine summo
<vale. argo. 5.20>	Vertitur atque omnis manibus nunc pendet ab unis!'
<vale. argo. 5.21>	Dicta dabant uentis nec debita fata mouebant.
<vale. argo. 5.22>	Qualem praecipiti grauidum iam sorte parentem
<vale. argo. 5.23>	Natorum flet parua manus trepidique precantur
<vale. argo. 5.24>	Duret ut inualidis et adhuc genitoris egenis,
<vale. argo. 5.25>	Haud aliter socii supremo in tempore Tiphyn
<vale. argo. 5.26>	Ante alios superesse uolunt. mors frigida contra
<vale. argo. 5.27>	Vrget et ille recens oculis interuolat Idmon.
<vale. argo. 5.28>	Exanimum frustra Minyae clamore morantur
<vale. argo. 5.29>	Auellique negant: uix membra rigentia tandem
<vale. argo. 5.30>	Imposuere rogo lacrimasque et munera flammis
<vale. argo. 5.31>	Vana ferunt, crescit donis feralis aceruus.
<vale. argo. 5.32>	Vt uero amplexus fessi rupere supremos
<vale. argo. 5.33>	Et rapidae sonuere faces, tunc ipsa cremari
<vale. argo. 5.34>	Visa ratis medioque uiros deponere ponto.
<vale. argo. 5.35>	Non tulit Aesonius geminis flagrantia cernens
<vale. argo. 5.36>	Corpora cara rogis, sed pectore ductor ab imo
<vale. argo. 5.37>	Talia uoce gemit: 'quid tantum infensa repente
<vale. argo. 5.38>	Numina? quas nostri poenas meruere labores?
<vale. argo. 5.39>	Bina (nefas) toto pariter mihi funera surgunt
<vale. argo. 5.40>	Litore. magna adeo comitum numerosaque pubes?
<vale. argo. 5.41>	Aut socios rapit atra dies aut ipse relinquo
<vale. argo. 5.42>	Sontibus impulsus Furiis. ubi Tiphys? ubi Idmon
<vale. argo. 5.43>	Fata canens? ubi monstriferae par ille nouercae?
<vale. argo. 5.44>	Te sine, Thespiade, nos ulla mouebimus ultra
<vale. argo. 5.45>	Aequora? nec summa speculantem puppe uidebo
<vale. argo. 5.46>	Pleiadumque globos et agentes noctibus Arctos?
<vale. argo. 5.47>	Cui Minyas caramque ratem, cui sidera tradis?
<vale. argo. 5.48>	Carpere securas quis iam iubet Aesona noctes?
<vale. argo. 5.49>	Hoc labor, hoc dulci totiens fraudata sopore
<vale. argo. 5.50>	Lumina et admotis nimium mens anxia Colchis
<vale. argo. 5.51>	Profuit? heu quantum Phasis, quantum Aea recessit!
<vale. argo. 5.52>	Nunc quoque, si tenui superant in imagine curae,
<vale. argo. 5.53>	Adsis umbra, precor, uenturi praescia caeli
<vale. argo. 5.54>	Rectoremque tuae moneas ratis.' haec ubi fatus,
<vale. argo. 5.55>	Sola uirum flammis uidit labentibus ossa.
<vale. argo. 5.56>	'Quod tamen externis unum solamen in oris
<vale. argo. 5.57>	Restat,' ait 'caras humus haec non diuidat umbras
<vale. argo. 5.58>	Ossaque nec tumulo nec separe contegat urna,
<vale. argo. 5.59>	Sed simul, ut iunctis uenistis in aequora fatis.'
<vale. argo. 5.60>	Haud mora, reliquias socii defletaque miscent
<vale. argo. 5.61>	Nomina. tum uiuo frondens e caespite tellus
<vale. argo. 5.62>	Aggeritur cinerem Lyco commendat Iason.
<vale. argo. 5.63>	Maesti omnes dubiique, ratem fidissima cuius
<vale. argo. 5.64>	Dextra regat. simul Ancaeus sollersque petebat
<vale. argo. 5.65>	Nauplius. Erginum fato uocat ipsa monenti
<vale. argo. 5.66>	Quercus et ad tonsas uicti rediere magistri.
<vale. argo. 5.67>	Ac uelut i<lle>, gregis cessit cui regia, taurus
<vale. argo. 5.68>	Fertur ouans, hunc omnis honos, hunc omnis in unum
<vale. argo. 5.69>	Transit amor. primo laetus sic tempore rector
<vale. argo. 5.70>	Ingreditur cursus. etenim dat candida certam
<vale. argo. 5.71>	Nox Helicen. iam prora fretum commouerat et iam
<vale. argo. 5.72>	Puppe sedens ** dimiserat ancora terras.
<vale. argo. 5.73>	Inde premente noto tristes Acherusidos oras
<vale. argo. 5.74>	Praeterit et festa uulgatum nocte Lyaei
<vale. argo. 5.75>	Callichoron. nec uana fides: his Bacchus in undis
<vale. argo. 5.76>	Abluit eoo rorantes sanguine thyrsos.
<vale. argo. 5.77>	Illum post acies rubrique nouissima claustra
<vale. argo. 5.78>	Aequoris hic resides thiasos, hic aera mouentem
<vale. argo. 5.79>	Vdaque pampinea nectentem cornua uitta
<vale. argo. 5.80>	Nunc etiam meministis, aquae, Boeotia qualem
<vale. argo. 5.81>	Thyias et infelix cuperet uidisse Cithaeron.
<vale. argo. 5.82>	Fama per extremos quin iam uolat improba manes
<vale. argo. 5.83>	Interea et magnis natorum laudibus implet,
<vale. argo. 5.84>	Addita <ia>mque fretis repetens freta iamque patentes
<vale. argo. 5.85>	Cyaneas. ardent auidos attollere uultus
<vale. argo. 5.86>	Quos pietas uel tangit adhuc quos aemula uirtus.
<vale. argo. 5.87>	Fata immota manent; unum, qui litore in illo
<vale. argo. 5.88>	Conditus, ad carae mittunt spectacula turbae.
<vale. argo. 5.89>	It Sthenelus. qualem Mauortia uidit Amazon
<vale. argo. 5.90>	Cumque suis comitem Alcides ut condidit armis,
<vale. argo. 5.91>	Talis ab aequorei consurgens aggere busti
<vale. argo. 5.92>	Emicuit. fulsere undae, sol magnus ut orbem
<vale. argo. 5.93>	Tolleret aut nubem quater<et> polus. atque ea uixdum
<vale. argo. 5.94>	Visa uiris atra nox protinus abstulit umbra.
<vale. argo. 5.95>	Ille dolens altum repetit chaos. omina Mopsus
<vale. argo. 5.96>	Dum stupet, in prima tumulum procul aspicit acta
<vale. argo. 5.97>	Obnubensque caput cineri dat uina uocato.
<vale. argo. 5.98>	Carmina quin etiam uisos placantia manes
<vale. argo. 5.99>	Odrysius dux rite mouet mixtoque sonantem
<vale. argo. 5.100>	Percutit ore lyram nomenque relinquit harenis.
<vale. argo. 5.101>	Altius hinc uentos recipit ratis ac fugit omne
<vale. argo. 5.102>	Crobiali latus et fatis tibi, Tiphy, negatum
<vale. argo. 5.103>	Parthenium, ante alios Triuiae qui creditur amnis
<vale. argo. 5.104>	Fidus et Inopi materna gratior unda.
<vale. argo. 5.105>	Mox etiam Cromnae iuga pallentem<que> Cytoron
<vale. argo. 5.106>	Te cita penitus condunt, Erythia, carina.
<vale. argo. 5.107>	Iamque reducebat noctem polus: alta Carambis
<vale. argo. 5.108>	Raditur et magnae pelago tremit umbra Sinopes.
<vale. argo. 5.109>	Assyrios complexa sinus stat opima Sinope,
<vale. argo. 5.110>	Nympha prius blandosque Iouis quae luserat ignes
<vale. argo. 5.111>	Caelicolis immota procis: deceptus amatae
<vale. argo. 5.112>	Fraude deae nec solus Halys nec solus Apollo.
<vale. argo. 5.113>	Addidit hic casu comites fortuna benigno
<vale. argo. 5.114>	Autolycum Phlogiumque et Deileonta, secutos
<vale. argo. 5.115>	Herculis arma uiros. uagus hos ibi fixerat error.
<vale. argo. 5.116>	Vt Graiam uidere manum puppemque Pelasgam
<vale. argo. 5.117>	Prima ruunt celeres ad litora seque precantur
<vale. argo. 5.118>	Accipiant socios. noua dux accedere gaudet
<vale. argo. 5.119>	Nomina desertos et iam sibi currere remos.
<vale. argo. 5.120>	Transit Halys longisque fluens anfractibus Iris
<vale. argo. 5.121>	Saeuaque Thermodon medio sale murmura uoluens,
<vale. argo. 5.122>	Gradiuo sacer et spoliis ditissimus amnis,
<vale. argo. 5.123>	Donat equos, donat uotas cui uirgo secures
<vale. argo. 5.124>	Cum redit ingenti per Caspia claustra triumpho
<vale. argo. 5.125>	Massageten Medumque trahens. est uera propago
<vale. argo. 5.126>	Sanguinis, est ollis genitor deus. hinc magis alta
<vale. argo. 5.127>	Haemonidae petere et monitus non temnere Phinei.
<vale. argo. 5.128>	Ipse autem comitum conuersus ad ora nouorum
<vale. argo. 5.129>	'Vos mihi nunc pugnas' ait 'et uictricia' ductor
<vale. argo. 5.130>	'Herculis arma mei uestrasque in litore Martis
<vale. argo. 5.131>	Interea memorate manus.' sic fatus et aegro
<vale. argo. 5.132>	Corde silens audit currus bellique labores
<vale. argo. 5.133>	Virginei, exciderit frenis quae prima remissis,
<vale. argo. 5.134>	Semianimem patrius quam sanguine uexerit amnis,
<vale. argo. 5.135>	Quae pelta latus atque umeros nudata pharetris
<vale. argo. 5.136>	Fugerit, Herculeae mox uulnere prensa sagittae,
<vale. argo. 5.137>	Vtque securigeras stimulauerit Ira cateruas
<vale. argo. 5.138>	Fleturusque pater, quantus duce terror in ipsa,
<vale. argo. 5.139>	Qui furor in signis, quo balteus arserit auro.
<vale. argo. 5.140>	Nocte sub extrema clausis telluris ab antris
<vale. argo. 5.141>	Peruigil auditur Chalybum labor: arma fatigant
<vale. argo. 5.142>	Ruricolae, Gradiue, tui; sonat illa creatrix
<vale. argo. 5.143>	Prima manus belli, terras crudelis in omnes.
<vale. argo. 5.144>	Nam prius ignoti quam dura cubilia ferri
<vale. argo. 5.145>	Eruerent ensesque darent, Odia aegra sine armis
<vale. argo. 5.146>	Errabant Iraeque inopes et segnis Erinys.
<vale. argo. 5.147>	Inde Genetaei rupem Iouis, hinc Tibarenum
<vale. argo. 5.148>	Dant uirides post terga lacus, ubi deside mitra
<vale. argo. 5.149>	Feta ligat partuque uirum fouet ipsa soluto.
<vale. argo. 5.150>	Vos quoque non notae mirati uela carinae,
<vale. argo. 5.151>	Mossynoeci, et uos stabulis, Macrones, ab altis
<vale. argo. 5.152>	Byzeresque uagi Philyraeque a nomine dicta
<vale. argo. 5.153>	Litora, quae cornu pepulit Saturnus equino.
<vale. argo. 5.154>	Vltimus inde sinus saeuumque cubile Promethei
<vale. argo. 5.155>	Cernitur, in gelidas consurgens Caucasus Arctos.
<vale. argo. 5.156>	Ille etiam Alciden Titania fata morantem
<vale. argo. 5.157>	Attulerat tum forte dies iamque aspera nisu
<vale. argo. 5.158>	Vndique conuellens ueteris cum strage pruinae
<vale. argo. 5.159>	Vincula prensa manu saxis abduxerat imis
<vale. argo. 5.160>	Arduus et laeuo grauior pede. consonat ingens
<vale. argo. 5.161>	Caucasus et summo pariter cum monte secutae
<vale. argo. 5.162>	Incubuere trabes abductaque flumina ponto.
<vale. argo. 5.163>	Fit fragor, aetherias ceu Iuppiter arduus arces
<vale. argo. 5.164>	Impulerit imas manus aut Neptunia terras.
<vale. argo. 5.165>	Horruit immensum Ponti latus, horruit omnis
<vale. argo. 5.166>	Armeniae praetentus Hiber penitusque recusso
<vale. argo. 5.167>	Aequore Cyaneas Minyae timuere relictas.
<vale. argo. 5.168>	Tum gemitu propiore chalybs densusque reuulsis
<vale. argo. 5.169>	Rupibus audiri montis labor et graue Titan
<vale. argo. 5.170>	Vociferans, fixos scopulis dum uellitur artus.
<vale. argo. 5.171>	Contra autem ignari (quis enim nunc credat in illis
<vale. argo. 5.172>	Montibus Alciden dimissaue uota retemptet?)
<vale. argo. 5.173>	Pergere iter socii. tantum mirantur ab alto
<vale. argo. 5.174>	Litora discussa sterni niue ruptaque saxa
<vale. argo. 5.175>	Et simul ingentem moribundae desuper umbram
<vale. argo. 5.176>	Alitis atque atris rorantes imbribus auras.
<vale. argo. 5.177>	Sol propius flammabat aquas extremaque fessis
<vale. argo. 5.178>	Coeperat optatos iam lux ostendere Colchos,
<vale. argo. 5.179>	Magnus ubi aduersum spumanti Phasis in aequor
<vale. argo. 5.180>	Ore ruit. cuncti pariter loca debita noscunt
<vale. argo. 5.181>	Signaque commemorant emensasque ordine gentes
<vale. argo. 5.182>	Dantque ratem fluuio. simul aethere plena corusco
<vale. argo. 5.183>	Pallas et alipedum Iuno iuga sistit equorum.
<vale. argo. 5.184>	Ac dum prima graui ductor subit ostia pulsu
<vale. argo. 5.185>	Populeos flexus tumulumque uirentia supra
<vale. argo. 5.186>	Flumina cognati medio uidet aggere Phrixi,
<vale. argo. 5.187>	Quem comes infelix Pario de marmore iuxta
<vale. argo. 5.188>	Stat soror, hinc saeuae formidine maesta nouercae,
<vale. argo. 5.189>	Inde maris, pecudique timens imponere palmas.
<vale. argo. 5.190>	Sistere tum socios iubet atque hinc prima ligari
<vale. argo. 5.191>	Vincula, ceu Pagasas patriumque intrauerit amnem.
<vale. argo. 5.192>	Ipse graui patera sacri libamina Bacchi
<vale. argo. 5.193>	Rite ferens umbram uocat et sic fatur ad aras:
<vale. argo. 5.194>	'Per genus atque pares tecum mihi, Phrixe, labores,
<vale. argo. 5.195>	Tu precor orsa regas meque his tuteris in oris
<vale. argo. 5.196>	Tot freta, tot *durae properanti* sidera passum.
<vale. argo. 5.197>	Phrixe, faue et patrias ** reminiscere terras.
<vale. argo. 5.198>	Tu quoque nunc, tumulo nequiquam condita inani,
<vale. argo. 5.199>	Adnue, diua maris, numeroque accede tuorum.
<vale. argo. 5.200>	Quando egomet rursus per te uehar? aurea quando
<vale. argo. 5.201>	Seston et infaustos agnoscent uellera fluctus?
<vale. argo. 5.202>	Vos etiam, siluae, uos, Colchidos hospitis orae,
<vale. argo. 5.203>	Pandite diues ubi pellis micet arbore sacra.
<vale. argo. 5.204>	Tunc tibi, fecundi proles Iouis, orte niuali
<vale. argo. 5.205>	Arcados axe deae, fluuio modo, Phasi, quieto
<vale. argo. 5.206>	Palladiam patiare ratem. nec dona nec arae
<vale. argo. 5.207>	Defuerint tellure mea: ueneranda fluentis
<vale. argo. 5.208>	Effigies te, Phasi, manet, quam magnus Enipeus
<vale. argo. 5.209>	Et pater aurato quantus iacet Inachus antro.'
<vale. argo. 5.210>	Dixerat, atque illi dextra sine uersa magistri
<vale. argo. 5.211>	Protinus in proram rediit ratis omine certo
<vale. argo. 5.212>	Fluminis os pontumque tuens. 'promittis ut ecce
<vale. argo. 5.213>	Vtque uocas, reuehemur!' ait. sic deinde precatus
<vale. argo. 5.214>	Arma iubet celsa socios depromere puppe.
<vale. argo. 5.215>	Dona dehinc Bacchi casusque ut firmet in omnes
<vale. argo. 5.216>	Rapta Ceres uiridesque premunt longo ordine ripas.
<vale. argo. 5.217>	Incipe nunc cantus alios, dea, uisaque uobis
<vale. argo. 5.218>	Thessalici da bella ducis. non mens mihi, non haec
<vale. argo. 5.219>	Ora satis. uentum ad furias infandaque natae
<vale. argo. 5.220>	Foedera et horrenda trepidam sub uirgine puppem;
<vale. argo. 5.221>	Impia monstriferis surgunt iam proelia campis.
<vale. argo. 5.222>	Ante dolos, ante infidi tamen exsequar astus
<vale. argo. 5.223>	Soligenae falli meriti meritique relinqui,
<vale. argo. 5.224>	Inde canens: Scythica senior iam Solis in urbe
<vale. argo. 5.225>	Fata laborati Phrixus compleuerat aeui.
<vale. argo. 5.226>	Illius extremo sub funere mira repente
<vale. argo. 5.227>	Flamma poli magnoque aries apparuit astro
<vale. argo. 5.228>	Aequora cuncta mouens. at uellera Martis in umbra
<vale. argo. 5.229>	Ipse sui Phrixus monumentum insigne pericli
<vale. argo. 5.230>	Liquerat ardenti quercum complexa metallo.
<vale. argo. 5.231>	Quondam etiam tacitae uisus per tempora noctis
<vale. argo. 5.232>	Effigie uasta socerumque exterruit ingens
<vale. argo. 5.233>	Prodita uox: '<o> qui patria tellure fugatum
<vale. argo. 5.234>	Quaerentemque domos his me considere passus
<vale. argo. 5.235>	Sedibus, oblata generum mox prole petisti,
<vale. argo. 5.236>	Tunc tibi regnorum labes luctusque supersunt
<vale. argo. 5.237>	Rapta soporato fuerint cum uellera luco.
<vale. argo. 5.238>	Praeterea infernae quae nunc sacrata Dianae
<vale. argo. 5.239>	Fert castos Medea choros, quemcumque procorum
<vale. argo. 5.240>	Pacta petat, maneat regnis ne uirgo paternis.'
<vale. argo. 5.241>	Dixit et admota pariter fatalia uisus
<vale. argo. 5.242>	Tradere terga manu, tum falso fusus ab auro
<vale. argo. 5.243>	Currere per summi fulgor laquearia tecti.
<vale. argo. 5.244>	Membra toris rapit ille tremens patriumque precatur
<vale. argo. 5.245>	Numen et eoo surgentes litore currus:
<vale. argo. 5.246>	"Haec tibi fatorum, genitor, tutela meorum,
<vale. argo. 5.247>	Omnituens, tua nunc terris, tua lumina toto
<vale. argo. 5.248>	Sparge mari. seu nostra dolos molitur opertos
<vale. argo. 5.249>	Siue externa manus, primus mihi nuntius esto.
<vale. argo. 5.250>	Tu quoque, sacrata rutilant cui uellera quercu,
<vale. argo. 5.251>	Excubias, Gradiue, tene. praesentia luco
<vale. argo. 5.252>	Arma tubaeque sonent, uox et tua noctibus exstet.'
<vale. argo. 5.253>	Vix ea, Caucaseis cum lapsus montibus anguis
<vale. argo. 5.254>	Haud sine mente dei spiris nemus omne refusis
<vale. argo. 5.255>	Implicuit Graiumque procul respexit ad orbem.
<vale. argo. 5.256>	Ergo omnes prohibere minas praedictaque Phrixi
<vale. argo. 5.257>	Inuigilat, plena necdum Medea iuuenta
<vale. argo. 5.258>	Adnuitur thalamis Albani uirgo tyranni.
<vale. argo. 5.259>	Interea auguriis monstrisque minacibus urbem
<vale. argo. 5.260>	Territat ante monens semper deus et data seri
<vale. argo. 5.261>	Signa mali, reddi iubet exitiale sacerdos
<vale. argo. 5.262>	Vellus et Haemoniis infaustum mittere terris.
<vale. argo. 5.263>	Contra Sole satus Phrixi praecepta uolutans
<vale. argo. 5.264>	Aegro corde negat nec uulgi cura tyranno
<vale. argo. 5.265>	Dum sua sit modo tuta salus. tunc ordine regi
<vale. argo. 5.266>	Proximus et frater materno sanguine Perses
<vale. argo. 5.267>	Increpitare uirum, sequitur duce turba reperto.
<vale. argo. 5.268>	Ille furens ira solio se proripit alto
<vale. argo. 5.269>	Praecipitatque patres ipsumque ut talibus ausis
<vale. argo. 5.270>	Spem sibi iam rerum uulgi leuitate serentem
<vale. argo. 5.271>	Ense petit. rapit inde fugam crudelia Perses
<vale. argo. 5.272>	Signa gerens omnemque quatit rumoribus Arcton.
<vale. argo. 5.273>	Iamque aderat magnis regum cum milibus urbi
<vale. argo. 5.274>	Primaque in aduersos frustratus proelia muros
<vale. argo. 5.275>	Constiterat. datus et sociis utrimque cremandis
<vale. argo. 5.276>	Ille dies alterque dies, cum Marte remisso
<vale. argo. 5.277>	Debitus Aeaeis dux Thessalus adpulit oris.
<vale. argo. 5.278>	Nox hominum genus et duros mi<se>rata labores
<vale. argo. 5.279>	Rettulerat fessis optata silentia terris.
<vale. argo. 5.280>	At Iuno et summi uirgo Iouis intima secum
<vale. argo. 5.281>	Consilia et uarias sociabant pectore curas.
<vale. argo. 5.282>	Virgo prior 'magna pariter quos mole petamus?
<vale. argo. 5.283>	Cernis,' ait 'Colchos habeant quae proelia quique
<vale. argo. 5.284>	Nunc status. hinc Perses, illinc non uiribus aequis
<vale. argo. 5.285>	Apparat Aeetes aciem. quibus addimur armis?'
<vale. argo. 5.286>	Cui Iuno 'dimitte metus, ne proelia forte
<vale. argo. 5.287>	Hinc tibi grata negem. ** manet aegida sudor
<vale. argo. 5.288>	Et nostros iam sudor equos. stat pectore fixum
<vale. argo. 5.289>	Aeetae sociare manus. scio perfida regis
<vale. argo. 5.290>	Corda quidem, nullos Minyis exsoluet honores.
<vale. argo. 5.291>	Verum alios tunc ipsa dolos, alia orsa mouebo.'
<vale. argo. 5.292>	'Sint precor haec; tua namque mihi comitanda potestas,'
<vale. argo. 5.293>	Pallas ait 'liceat Grais ut reddere terris
<vale. argo. 5.294>	Aesonium caput et puppem, quam struximus ipsae,
<vale. argo. 5.295>	Iactatam tandem nostro componere caelo.'
<vale. argo. 5.296>	Talia tunc hominum superi pro laude mouebant.
<vale. argo. 5.297>	Tristior at numquam tantoue pauentibus ulla
<vale. argo. 5.298>	Nox Minyis egesta metu. nil quippe reperto
<vale. argo. 5.299>	Phaside, nil domitis actum Symplegados undis
<vale. argo. 5.300>	Cunctaque adhuc, magni ueniant dum regis ad urbem,
<vale. argo. 5.301>	Ambigua et dubia rerum pendentia summa.
<vale. argo. 5.302>	Praecipue Aesoniden uarios incerta per aestus
<vale. argo. 5.303>	Mens rapit undantem curis ac multa nouantem.
<vale. argo. 5.304>	Qualiter ex alta cum Iuppiter arce coruscat
<vale. argo. 5.305>	Pliadas ille mouens mixtumque sonoribus imbrem
<vale. argo. 5.306>	Horriferamue niuem, canis ubi tollitur omnis
<vale. argo. 5.307>	Campus aquis, aut sanguinei magna ostia belli
<vale. argo. 5.308>	Aut alios duris fatorum gentibus ortus,
<vale. argo. 5.309>	Sic tum diuersis hinc atque hinc motibus anceps
<vale. argo. 5.310>	Pectora dux crebro gemitu quatit, optat et almum
<vale. argo. 5.311>	Iam iubar et certi tandem discriminis horas.
<vale. argo. 5.312>	Tunc defixa solo coetuque intenta silenti
<vale. argo. 5.313>	Versus ad ora uirum 'quod primum ingentibus ausis
<vale. argo. 5.314>	Optauistis' ait, 'ueterumque quod horruit aetas,
<vale. argo. 5.315>	Adsumus en tantumque fretis enauimus orbem.
<vale. argo. 5.316>	Nec pelagi nos mille uiae nec fama fefellit
<vale. argo. 5.317>	Soligenam Aeeten media regnare sub Arcto.
<vale. argo. 5.318>	Ergo ubi lux altum sparget mare, tecta petenda
<vale. argo. 5.319>	Vrbis et ignoti mens experienda tyranni.
<vale. argo. 5.320>	Adnuet ipse, reor, neque <in>exorabile certe
<vale. argo. 5.321>	Quod petimus. sin uero preces et dicta superbus
<vale. argo. 5.322>	Respuerit, iam nunc animos firmate repulsae
<vale. argo. 5.323>	Quaque uia patriis referamus uellera terris,
<vale. argo. 5.324>	Stet potius: rebus semper pudor absit in artis.'
<vale. argo. 5.325>	Dixerat et Scythicam qui se comitentur ad urbem
<vale. argo. 5.326>	Sorte petit numeroque nouem ducuntur ab omni.
<vale. argo. 5.327>	Inde uiam, qua Circaei plaga proxima campi,
<vale. argo. 5.328>	Corripiunt regemque petunt iam luce reducta.
<vale. argo. 5.329>	Forte deum uariis per noctem territa monstris
<vale. argo. 5.330>	Senserat ut pulsas tandem Medea tenebras
<vale. argo. 5.331>	Rapta toris primi iubar ad placabile Phoebi
<vale. argo. 5.332>	Ibat et horrendas lustrantia flumina noctes.
<vale. argo. 5.333>	Namque soporatos tacitis in sedibus artus
<vale. argo. 5.334>	Dum premit alta quies nullaeque in uirgine curae,
<vale. argo. 5.335>	Visa pauens castis Hecates excedere lucis,
<vale. argo. 5.336>	Dumque pii petit ora patris, stetit arduus inter
<vale. argo. 5.337>	Pontus et ingenti circum stupefacta profundo
<vale. argo. 5.338>	Fratre tamen conante sequi. mox stare pauentes
<vale. argo. 5.339>	Viderat intenta pueros nece seque trementem
<vale. argo. 5.340>	Spargere caede manus et lumina rumpere fletu.
<vale. argo. 5.341>	His turbata minis fluuios ripamque petebat
<vale. argo. 5.342>	Phasidis aequali Scythidum comitante caterua.
<vale. argo. 5.343>	Florea per uerni qualis iuga duxit Hymetti
<vale. argo. 5.344>	Aut Sicula sub rupe choros hinc gressibus haerens
<vale. argo. 5.345>	Pallados, hinc carae Proserpina iuncta Dianae,
<vale. argo. 5.346>	Altior ac nulla comitum certante, priusquam
<vale. argo. 5.347>	Palluit et uiso pulsus decor omnis Auerno;
<vale. argo. 5.348>	Talis et in uittis geminae cum lumine taedae
<vale. argo. 5.349>	Colchis erat nondum miseros exosa parentes.
<vale. argo. 5.350>	Vt procul extremi gelidis a fluminis undis
<vale. argo. 5.351>	Prima uiros tacito uidit procedere passu,
<vale. argo. 5.352>	Substitit ac maesto nutricem affata timore est:
<vale. argo. 5.353>	'Quae manus haec, certo ceu me petat agmine, mater,
<vale. argo. 5.354>	Aduenit haud armis, haud unquam cognita cultu?
<vale. argo. 5.355>	Quaere fugam, precor, et tutos circumspice saltus.'
<vale. argo. 5.356>	Audit uirginei custos grandaeua pudoris
<vale. argo. 5.357>	Henioche, cultus primi cui creditus aeui,
<vale. argo. 5.358>	Tum trepidam dictis firmans hortatur alumnam.
<vale. argo. 5.359>	'Non tibi ab hoste minae nec uis' ait 'ulla propinquat
<vale. argo. 5.360>	Nec [te] metus: externo iam flammea murice cerno
<vale. argo. 5.361>	Tegmina, iam uittas frondemque imbellis oliuae.
<vale. argo. 5.362>	Graius adest, Graio sic cuncta simillima Phrixo.'
<vale. argo. 5.363>	Sic ait. at Iuno, pulchrum longissima quando
<vale. argo. 5.364>	Robur cura ducis magnique edere labores,
<vale. argo. 5.365>	Mole noua et roseae perfudit luce iuuentae.
<vale. argo. 5.366>	Iam Talaum iamque Ampyciden astroque comantes
<vale. argo. 5.367>	Tyndaridas ipse egregio supereminet ore.
<vale. argo. 5.368>	Non secus autumno quam cum magis asperat ignes
<vale. argo. 5.369>	Sirius et saeuo cum nox accenditur auro
<vale. argo. 5.370>	Luciferas crinita faces, hebet Arcas et ingens
<vale. argo. 5.371>	Iuppiter. ast illum tanto non gliscere caelo
<vale. argo. 5.372>	Vellet ager, uellent calidis iam fontibus amnes.
<vale. argo. 5.373>	Regina, attonito quamquam pau<or> ore silentem
<vale. argo. 5.374>	Exanimet, mirata tamen paulumque reductis
<vale. argo. 5.375>	Passibus in solo stupuit duce. nec minus inter
<vale. argo. 5.376>	Ille tot ignoti socias gregis haeret in una
<vale. argo. 5.377>	Defixus sentitque ducem dominamque cateruae.
<vale. argo. 5.378>	'Si dea, si magni decus huc ades' inquit 'Olympi,
<vale. argo. 5.379>	Has ego credo faces, haec uirginis ora Dianae,
<vale. argo. 5.380>	Teque renodatam pharetris ac pace fruentem
<vale. argo. 5.381>	Ad sua Caucaseae producunt flumina nymphae.
<vale. argo. 5.382>	Si domus in terris atque hinc tibi gentis origo,
<vale. argo. 5.383>	Felix prole parens olimque beatior ille,
<vale. argo. 5.384>	Qui tulerit longis et te sibi iunxerit annis.
<vale. argo. 5.385>	Sed fer opem, regina, uiris! nos hospita pubes
<vale. argo. 5.386>	Aduehimur, Graium proceres [ta] tua tecta petentes.
<vale. argo. 5.387>	Duc, precor, ad uestri quicumque est ora tyranni
<vale. argo. 5.388>	Ac tu prima doce fandi tempusque modumque.
<vale. argo. 5.389>	Nam mihi sollicito deus ignaroque locorum
<vale. argo. 5.390>	Te dedit, in te animos atque omnia nostra repono.'
<vale. argo. 5.391>	Dixit et opperiens trepidam stetit. illa parumper
<vale. argo. 5.392>	Virgineo cunctata metu sic orsa uicissim:
<vale. argo. 5.393>	'Quem petis Aeeten genitor meus ipsaque iuxta
<vale. argo. 5.394>	Moenia, si uiuos possis discernere calles.
<vale. argo. 5.395>	Hac adeo duce ferte gradus! ingentia namque
<vale. argo. 5.396>	Castra alios aditus atque impius obsidet hostis.'
<vale. argo. 5.397>	Dixerat haec patrium<que> uiam detorquet ad amnem
<vale. argo. 5.398>	Sacraque terrificae supplex mouet inrita Nocti.
<vale. argo. 5.399>	Ille autem inceptum famula duce protinus urget
<vale. argo. 5.400>	Aere saeptus iter, patitur nec regia cerni
<vale. argo. 5.401>	Iuno uirum, prior Aeetae ne nuntius adsit.
<vale. argo. 5.402>	Iamque inerat populo mediaeque incognitus urbi
<vale. argo. 5.403>	Cum comes orsa loqui: 'Phoebi genitoris ad aras
<vale. argo. 5.404>	Ventum.' ait. 'huc adytis iam se de more paternis
<vale. argo. 5.405>	Rex feret, hic proceres audit populosque precantes
<vale. argo. 5.406>	Adloquiis facilis: praesens pater admonet aequi.'
<vale. argo. 5.426>	Dixerat. ast illi propere monstrata capessunt
<vale. argo. 5.407>	Limina. non aliter quam si radiantis adirent
<vale. argo. 5.408>	Ora dei uerasque aeterni luminis arces,
<vale. argo. 5.409>	Tale iubar <per> tecta micat. stat ferreus Atlans
<vale. argo. 5.410>	Oceano genibusque tumens infringitur unda.
<vale. argo. 5.411>	At medii per terga senis rapit ipse nitentes
<vale. argo. 5.412>	Altus equos curuoque diem subtexit Olympo.
<vale. argo. 5.413>	Pone rota breuiore soror densaeque sequuntur
<vale. argo. 5.414>	Pliades et madidis rorantes crinibus ignes.
<vale. argo. 5.415>	Nec minus hinc uaria dux laetus imagine templi
<vale. argo. 5.416>	Ad geminas fert ora fores cunabula gentis
<vale. argo. 5.417>	Colchidos hic ortusque tuens, ut prima Sesostris
<vale. argo. 5.418>	Intulerit rex bella Getis, ut clade suorum
<vale. argo. 5.419>	Territus hos Thebas patriumque reducat ad amnem,
<vale. argo. 5.420>	Phasidis hos imponat agris Colchosque uocari
<vale. argo. 5.421>	Imperet. Arsinoen illi tepidaeque requirunt
<vale. argo. 5.422>	Otia laeta Phari pinguemque sine imbribus annum
<vale. argo. 5.423>	Et iam Sarmaticis permutant carbasa bracis.
<vale. argo. 5.424>	Barbarus in patriis sectatur montibus Aean
<vale. argo. 5.425>	Phasis amore furens. pauidas iacit illa pharetras
<vale. argo. 5.427>	Virgineo turbata metu, discursibus et iam
<vale. argo. 5.428>	Deficit ac uolucri uictam deus alligat unda.
<vale. argo. 5.429>	Flebant populeae iuuenem Phaethonta sorores
<vale. argo. 5.430>	Ater et Eridani trepidum globus ibat in amnem.
<vale. argo. 5.431>	At iuga uix Tethys sparsumque recolligit axem
<vale. argo. 5.432>	Et formidantem patrios Pyroenta dolores.
<vale. argo. 5.433>	Aurea quin etiam praesaga Mulciber arte
<vale. argo. 5.434>	Vellera uenturosque olim caelarat Achiuos.
<vale. argo. 5.435>	Texitur Argea pinus Pagasaea securi
<vale. argo. 5.436>	Iamque eadem remos, eadem dea flectit habenas,
<vale. argo. 5.437>	Ipsa subit nudaque uocat dux agmina dextra.
<vale. argo. 5.438>	Exoritur Notus et toto ratis una profundo
<vale. argo. 5.439>	Cernitur, Odrysio gaudebant carmine phocae.
<vale. argo. 5.440>	Apparent trepidi <per> Phasidis ostia Colchi
<vale. argo. 5.441>	Clamantemque procul linquens regina parentem.
<vale. argo. 5.442>	Vrbs erat hinc contra gemino circumflua ponto
<vale. argo. 5.443>	Ludus ubi et cantus taedaeque in nocte iugales
<vale. argo. 5.444>	Regalique toro laetus gener; ille priorem
<vale. argo. 5.445>	Deserit: ultrices spectant a culmine Dirae.
<vale. argo. 5.446>	Deficit in thalamis turbataque paelice coniunx
<vale. argo. 5.447>	Pallam et gemmiferae donum exitiale coronae
<vale. argo. 5.448>	Apparat ante omnes secum dequesta labores.
<vale. argo. 5.449>	Munere quo patrias paelex ornatur ad aras
<vale. argo. 5.450>	Infelix et iam rutilis correpta uenenis
<vale. argo. 5.451>	Implicat igne domos. haec tum miracula Colchis
<vale. argo. 5.452>	Struxerat Ignipotens nondum noscentibus, ille
<vale. argo. 5.453>	Quis labor, aligeris aut quae secet anguibus auras
<vale. argo. 5.454>	Caede madens. odere tamen uisusque reflectunt.
<vale. argo. 5.455>	Quin idem Minyas operum defixerat error,
<vale. argo. 5.456>	Cum se Sole satus patriis penetralibus infert.
<vale. argo. 5.457>	Filius hunc iuxta primis Absyrtus in annis,
<vale. argo. 5.458>	Dignus auo quemque insontem meliora manerent.
<vale. argo. 5.459>	Tum gener Albanis Styrus qui aduenerat oris,
<vale. argo. 5.460>	Distulerant sed bella toros. tum Phrontis et Argus
<vale. argo. 5.461>	Aeolidae fraterque Melas, quos aduena Phrixus
<vale. argo. 5.462>	Progenuit, pariterque leui Cytisorus in hasta.
<vale. argo. 5.463>	Post alii, quos praecipuo Titania tellus
<vale. argo. 5.464>	Legit honore patres, motique ad proelia reges.
<vale. argo. 5.465>	Admonet hic socios nebulamque erumpit Iason
<vale. argo. 5.466>	Sideris ora ferens; noua lux offusa Cytaeis.
<vale. argo. 5.467>	Conueniunt *rogitant*que uiros rogitantque, quid ausi
<vale. argo. 5.468>	Quidue ferant. postquam primis inhiantia dictis
<vale. argo. 5.469>	Agmina suppressumque uidet iam murmur Iason
<vale. argo. 5.470>	Talia miranti propius tulit orsa tyranno:
<vale. argo. 5.471>	'Rex Hyperionide, quem per freta tanta petendum
<vale. argo. 5.472>	Caelicolae et prima dignum statuere carina,
<vale. argo. 5.473>	Siquando hic aliquam nostro satus orbe solebat
<vale. argo. 5.474>	Thessaliam, siquos Phrixus memorare Pelasgos,
<vale. argo. 5.475>	Hi tibi tot casus, horrenda tot auia mensi
<vale. argo. 5.476>	Cernimur. ipse egomet proprio de sanguine Phrixi:
<vale. argo. 5.477>	Namque idem Cretheus ambobus et Aeolus auctor
<vale. argo. 5.478>	Cum Ioue Neptunoque et cum Salmonide nympha.
<vale. argo. 5.479>	Me neque nunc enses araeque egere paternae
<vale. argo. 5.480>	Nec tua Thessalicis quamquam inclita nomina terris
<vale. argo. 5.481>	Sponte sequor. cui non iusso tot adire uoluptas
<vale. argo. 5.482>	Monstra maris, cui Cyaneos intrare fragores?
<vale. argo. 5.483>	Sceptra tui toto Pelias sub lumine Phoebi
<vale. argo. 5.484>	Maxima sorte tenens totque illa *cremantia* cliuos
<vale. argo. 5.485>	Oppida, tot uigili pulcherrima flumina cornu,
<vale. argo. 5.486>	Ille meum imperiis urget caput, ille labores
<vale. argo. 5.487>	Dat uarios, suus ut magnum rex spargit ab Argis
<vale. argo. 5.488>	Alciden, Sthenelo ipse satus. tamen aspera regum
<vale. argo. 5.489>	Perpetimur iuga nec melior parere recuso.
<vale. argo. 5.490>	Hic sibi me auratae pecudis quiscumque periclis
<vale. argo. 5.491>	Exuuias perferre iubet. tibi gratia nostri
<vale. argo. 5.492>	Sit precor haec meritique locus, quod iussa recepi
<vale. argo. 5.493>	Teque alium quam quem Pelias speratque cupitque
<vale. argo. 5.494>	Promisi et meliora tuae mihi foedera dextrae.
<vale. argo. 5.495>	Si petere hoc saeui statuissem sanguine belli,
<vale. argo. 5.496>	Ossa dabat Pindusque rates quotque ante secuti
<vale. argo. 5.497>	Inde nec audacem Bacchum nec Persea reges.
<vale. argo. 5.498>	Sed me nuda fides sanctique potentia iusti
<vale. argo. 5.499>	Huc tulit ac medii sociatrix gratia Phrixi
<vale. argo. 5.500>	Iamque tibi nostra geniti de stirpe nepotes.
<vale. argo. 5.501>	Nec tamen aut Phrygios reges aut arua furentis
<vale. argo. 5.502>	Bebryciae spernendus adi: seu fraude petiuit
<vale. argo. 5.503>	Seu quis honore meos, sua reddita dona deumque
<vale. argo. 5.504>	Nos genus atque ratem magnae sensere Mineruae.
<vale. argo. 5.505>	Vix tandem longis quaesitam Colchida uotis
<vale. argo. 5.506>	Contigimus qualemque dabat te fama uidemus.
<vale. argo. 5.507>	Tu modo ne claros Minyis incideris actus!
<vale. argo. 5.508>	Non aliena peto terrisue indebita nostris
<vale. argo. 5.509>	(Siquis et in precibus uero locus) atque ea Phrixo
<vale. argo. 5.510>	Crede dari, Phrixum ad patrios ea ferre penates.
<vale. argo. 5.511>	Munera tu contra uictum mihi uecta per aequor
<vale. argo. 5.512>	Accipe, Taenarii chlamydem de sanguine aeni
<vale. argo. 5.513>	Frenaque et accinctum gemmis fulgentibus ensem:
<vale. argo. 5.514>	Hoc patrium decus, haec materni texta laboris,
<vale. argo. 5.515>	His Lapithes adsuerat eques. da iungere dona,
<vale. argo. 5.516>	Da Scythicas sociare domos. sciat effera regis
<vale. argo. 5.517>	Ira mei, quem te horrifero sortitus in axe
<vale. argo. 5.518>	Caucasus atque tuis quantum mitescat habenis.'
<vale. argo. 5.519>	Talibus orantem uultu grauis ille minaci
<vale. argo. 5.520>	Iamdudum premit et furiis ignescit opertis.
<vale. argo. 5.521>	Ceu tumet atque imo sub gurgite concipit austros
<vale. argo. 5.522>	Vnda silens, trahit ex alto sic barbarus iras
<vale. argo. 5.523>	Et nunc ausa uiri, nunc heu sua prodita Grais
<vale. argo. 5.524>	Regna fremit. quin et facili sibi mente receptum
<vale. argo. 5.525>	Iam Phrixum dolet et Scythiae periisse timores.
<vale. argo. 5.526>	Nunc quassat caput ac iuuenis spes ridet inanes,
<vale. argo. 5.527>	Quid uesanus agat, quod uellera poscat ab angue.
<vale. argo. 5.528>	Vrit et antiquae memorem uox praescia sortis:
<vale. argo. 5.529>	Cur simul ac Persen illinc sibi mouerit atque hinc
<vale. argo. 5.530>	Thessalicam fortuna ratem, num debitus ista
<vale. argo. 5.531>	Finis agat saeuaeque petant iam uellera Parcae.
<vale. argo. 5.532>	Interea quoniam belli pugnaeque propinquae
<vale. argo. 5.533>	Cura prior, fingit placidis fera pectora dictis
<vale. argo. 5.534>	Reddit et haec: 'cuperem haut tali uos tempore tectis
<vale. argo. 5.535>	Aduenisse meis, quo me grauis adsidet hostis.
<vale. argo. 5.536>	Frater enim - sceptri sic omnibus una cupido
<vale. argo. 5.537>	Excidium parat et castris me ingentibus urget.
<vale. argo. 5.538>	Quare age cognatas primum defendite sedes
<vale. argo. 5.539>	Nec decus oblati dimiseris aduena belli;
<vale. argo. 5.540>	Namque uirum trahit ipse chalybs. tum uellera uictor
<vale. argo. 5.541>	Tam meritis nec sola dabo.' contra inscius astus
<vale. argo. 5.542>	'Ergo nec hic nostris derat labor arduus actis'
<vale. argo. 5.543>	Excipit Aesonides 'et ceu nihil aequore passis
<vale. argo. 5.544>	Additus iste dies? ueniant super haec quoque fato
<vale. argo. 5.545>	Bella meo? non hunc parua mihi caede dolorem
<vale. argo. 5.546>	Quasque dedit luet ille moras.' tum Castora mittit,
<vale. argo. 5.547>	Qui ferat Aeaei sociis responsa tyranni.
<vale. argo. 5.548>	Acribus ast illos curis mora saeua trahebat
<vale. argo. 5.549>	Ac simul ut medio uiderunt Castora campo
<vale. argo. 5.550>	Crebrior incussit mentem pauor. 'o Iouis alma
<vale. argo. 5.551>	Progenies, fare an patriam spes ulla uidendi,
<vale. argo. 5.552>	Fare!' omnes, ille in mediis sic orsus Achiuis:
<vale. argo. 5.553>	'Nec ferus Aeetes, ut fama, nec aurea nobis
<vale. argo. 5.554>	Terga negat, bello interea sed pressus iniquo
<vale. argo. 5.555>	Auxilium petit: armatos dux protinus omnes
<vale. argo. 5.556>	Accelerare iubet, longo nam tuta recessu
<vale. argo. 5.557>	Puppis et apposita fluuius defenditur urbe.'
<vale. argo. 5.558>	Haud mora. prosiliunt quos nec Rhipaea iuuentus
<vale. argo. 5.559>	Quos nec Hiber aut tota suis Aurora pharetris
<vale. argo. 5.560>	Sustineat. stetit explicito prius agmine pubes
<vale. argo. 5.561>	Expertique simul si tela artusque sequantur.
<vale. argo. 5.562>	Nec quisquam freta nec patrias iam respicit urbes,
<vale. argo. 5.563>	Sed magis ad praesens itur decus. incita cristas
<vale. argo. 5.564>	Aura quatit, uariis floret uia discolor armis,
<vale. argo. 5.565>	Qualis ab Oceano nitidum *chorus* aethera uestit,
<vale. argo. 5.566>	Qualibus adsurgens nox aurea cingitur astris.
<vale. argo. 5.567>	Illos Sole satus tacita maestissimus ira
<vale. argo. 5.568>	Miratur temere adsumptos nec talia mallet
<vale. argo. 5.569>	Robora quam medios hostem subiisse penates.
<vale. argo. 5.570>	Interea laeto patitur conuiuia cultu
<vale. argo. 5.571>	Et iuxta Aesoniden magno cratere lacessit
<vale. argo. 5.572>	Nunc sibi monstrantem natos Iouis oraque iuxta
<vale. argo. 5.573>	Aeacidum, nunc ingentes Calydonis alumnos.
<vale. argo. 5.574>	Audit et Alciden infando errore relictum
<vale. argo. 5.575>	Defletosque duces terraeque marisque labores.
<vale. argo. 5.576>	Ipse autem tantis concita furoribus arma
<vale. argo. 5.577>	Expetit Aesonides et amicos ordine reges.
<vale. argo. 5.578>	'Quis procul ille uirum nobis, quem balteus asper
<vale. argo. 5.579>	Subligat et stricto stat proximus armiger arcu
<vale. argo. 5.580>	Ceu pugnam paret et positas confundere mensas?'
<vale. argo. 5.581>	Contra flammigeri proles Perseia Solis
<vale. argo. 5.582>	'Quem rogitas, Carmeius.' ait. 'mos comminus arma
<vale. argo. 5.583>	Semper habere uiro, semper meminisse pharetrae.'
<vale. argo. 5.587>	'Illum' ait Aesonides 'pariter refer, horrida signis
<vale. argo. 5.588>	Cui chlamys et multa spirat coma flexilis aura.'
<vale. argo. 5.589>	Respicit Aeetes atque hunc quoque nomine reddit:
<vale. argo. 5.590>	'Diues Aron. croceos sic illius omnis odores
<vale. argo. 5.591>	Iactat eques, cunctis sic est coma culta maniplis;
<vale. argo. 5.592>	Sed ne sperne uirum et comptis diffide capillis.
<vale. argo. 5.593>	Campesus hic spoliis in tigri<dis>. ille profundo
<vale. argo. 5.594>	Incumbens Odrussa mero; uiden alta comantem
<vale. argo. 5.595>	Pectora et ingenti turbantem pocula barba?'
<vale. argo. 5.596>	Hic et Iaxarten dictis stupet hospes acerbis
<vale. argo. 5.597>	Immodicum linguaque grauem, cui nulla minanti
<vale. argo. 5.598>	Non superum, non praesentis reuerentia belli.
<vale. argo. 5.599>	Contra autem Aeetes 'non frustra magna superbo
<vale. argo. 5.600>	Dicta uolant' ait 'et uocem paria arma sequuntur
<vale. argo. 5.601>	Nec requies quin Marte diem noctemque fatiget.
<vale. argo. 5.602>	Atque ubi Rhipaea stupuerunt flumina bruma
<vale. argo. 5.603>	Iam pauidi cum prole Getae, iam peruigil illum
<vale. argo. 5.604>	Medus et oppositis exspectat Hiberia claustris.
<vale. argo. 5.584>	Quid Latagum, quid si amnigenam mirere Choaspen?
<vale. argo. 5.585>	Bellatoris equi potantem cerne cruores
<vale. argo. 5.586>	Nec tamen immissis hic segnior ibit habenis.
<vale. argo. 5.605>	Hos autem quae quemque manus, <quae> signa sequantur
<vale. argo. 5.606>	Si memorem, prius umentem lux soluerit umbram.
<vale. argo. 5.607>	Cras acies atque illa ducum cras regna uidebis
<vale. argo. 5.608>	Dissona, saxiferae surgat quibus imber habenae,
<vale. argo. 5.609>	Quae iaculo gens apta leui, quae picta pharetris
<vale. argo. 5.610>	Venerit. ingentes animo iam prospice campos
<vale. argo. 5.611>	Atque hanc alipedi pulsantem corpora curru
<vale. argo. 5.612>	Euryalen, quibus exsultet Mauortia turmis
<vale. argo. 5.613>	Et quantum elata ualeat peltata securi,
<vale. argo. 5.614>	Cara mihi et ueras inter non ultima natas.'
<vale. argo. 5.615>	Fatur et occiduo libat cratera parenti.
<vale. argo. 5.616>	Quisque suis tum uota deis et pocula fundit,
<vale. argo. 5.617>	Dent aciem, dent belligeros superare labores.
<vale. argo. 5.618>	Ecce autem Geticis ueniens Gradiuus ab antris
<vale. argo. 5.619>	Ingentemque trahens Arctoa per aequora nubem
<vale. argo. 5.620>	Aspicit Aeaea Minyas stupefactus in urbe
<vale. argo. 5.621>	Ambitumque senem promissaque uellera puppi
<vale. argo. 5.622>	Thessalicae. citus ad summi stellantia patris
<vale. argo. 5.623>	Tecta ruit questuque Iouem testatur acerbo:
<vale. argo. 5.624>	'Quae studiis, rex magne, quies? iam mutua diui
<vale. argo. 5.625>	Exitia in solos hominum molimur honores
<vale. argo. 5.626>	Teque ea cuncta iuuant, rabidam qui Pallada caelo
<vale. argo. 5.627>	Non abigis neque femineis ius obicis ausis.
<vale. argo. 5.628>	Non queror exstructa quod uexerit ipsa carina
<vale. argo. 5.629>	Vellera sacra meis sperantem auertere lucis
<vale. argo. 5.630>	Quodque palam tutata uiros. sic cetera pergat,
<vale. argo. 5.631>	Si ualet. insidiis quid nunc fallacibus ambit,
<vale. argo. 5.632>	Nostra ut Phrixeo spolientur templa metallo?
<vale. argo. 5.633>	Non opus auxilio Colchis nec foedere uestro:
<vale. argo. 5.634>	Et Persen simul et Minyas deposcimus hostes.
<vale. argo. 5.635>	Quin age (quid tantae coeunt in proelia gentes,
<vale. argo. 5.636>	Quid tuus Aesonides?) imus nos, protinus imus
<vale. argo. 5.637>	In nemus auriferum et sumptis decernimus armis?
<vale. argo. 5.638>	Vel tu sola polo tacitis inopina tenebris
<vale. argo. 5.639>	Labere: quantus ibi deus experiere nec illas
<vale. argo. 5.640>	Adstiteris impune trabes. an Martia templa
<vale. argo. 5.641>	Intemeranda minus, tantum mihi lucus et agger
<vale. argo. 5.642>	Quod rudis et sola colimur sic gentibus umbra?
<vale. argo. 5.643>	Est amor et rerum cunctis tutela suarum.
<vale. argo. 5.644>	Et tibi, magne pater, terris donaria certant;
<vale. argo. 5.645>	Est honor his etiam siluis. ego cara Mycenes
<vale. argo. 5.646>	Culmina, uirgineas praeder si Cecropis arces,
<vale. argo. 5.647>	Iam coniunx, iam te gemitu lacrimisque tenebit
<vale. argo. 5.648>	Nata querens. metuant ergo nec talia possint.'
<vale. argo. 5.649>	Non tulit haec animis quin longa silentia Pallas
<vale. argo. 5.650>	Rumperet inridens strepitumque minasque Gradiui.
<vale. argo. 5.651>	'Non tibi Aloidae quibus haec fera <mur>mura iactes,
<vale. argo. 5.652>	Non Lapithae, sed Pallas' ait 'neque ego aegide digna
<vale. argo. 5.653>	Nec uocer ulterius proles Iouis, excidat iste
<vale. argo. 5.654>	Ni tibi corde tumor: lituos miser armaque faxo
<vale. argo. 5.655>	Oderis et primis adimam tua nomina bellis.
<vale. argo. 5.656>	Quin simili matrem demens grauitate secutus?
<vale. argo. 5.657>	Digna quidem, monstrum superis quae tale crearit.
<vale. argo. 5.658>	Quod tamen adgressae scelus aut quo crimine sontes
<vale. argo. 5.659>	Si iuuenem, qui iussa sui tam dira tyranni
<vale. argo. 5.660>	Impauidus maria et nondum qui nota subibat,
<vale. argo. 5.661>	Iuuimus et magnis aliquam spem mouimus ausis?
<vale. argo. 5.662>	An nullas praeferre preces nec foedera regis
<vale. argo. 5.663>	Vlla sequi, caeca sed cuncta impellere pugna
<vale. argo. 5.664>	Debuimus? sic Thraces agunt, sic turbidus iste
<vale. argo. 5.665>	Siqua petit. cuperem haec etiamnum bella remitti
<vale. argo. 5.666>	Nec socias armare manus. da uellera, rector,
<vale. argo. 5.667>	Et medio nos cerne mari. quod sin ea Mauors
<vale. argo. 5.668>	Abnegat et solus nostris sudoribus obstat,
<vale. argo. 5.669>	Ibimus indecores frustraque tot aequora uectae?'-
<vale. argo. 5.670>	'Fas aliquid nequeat sit femina -' coeperat ardens
<vale. argo. 5.671>	Hic iterum alternis Mauors insurgere dictis.
<vale. argo. 5.672>	Excipit hinc contra pater et sic uoce coercet:
<vale. argo. 5.673>	'Quid, uesane, fremis? cum uos iam paenitet acti
<vale. argo. 5.674>	Peccatumque satis, tunc ad mea iura uenitis.
<vale. argo. 5.675>	Quolibet ista modo quacumque impellite pugna,
<vale. argo. 5.676>	Quae coepistis, habent quoniam sua fata furores.
<vale. argo. 5.677>	Te tamen hoc, coniunx, et te, mea nata, monebo:
<vale. argo. 5.678>	Sit Persen pepulisse satis nec uana retentet
<vale. argo. 5.679>	Spes Minyas finemue uelint imponere bello.
<vale. argo. 5.680>	Illum etenim talis rerum manet, accipite, ordo:
<vale. argo. 5.681>	Victa retro nunc castra dabit bellumque remittet
<vale. argo. 5.682>	Territus aduentu ducis et uirtute Pelasgi.
<vale. argo. 5.683>	Mox ubi Thessalicis referent hos flamina terris,
<vale. argo. 5.684>	Tunc aderit uictorque domos et sceptra tenebit,
<vale. argo. 5.685>	Donec et Aeeten inopis post longa senectae
<vale. argo. 5.686>	Exilia, heu magnis quantumlicet, impia, fatis,
<vale. argo. 5.687>	Nata iuuet Graiusque nepos in regna reponat.
<vale. argo. 5.688>	Hic labor amborum<que> haec sunt discrimina fratrum.
<vale. argo. 5.689>	Vadite et aduersis, ut quis uolet, irruat armis.'
<vale. argo. 5.690>	Dixerat. instaurat mensas pacemque reducit
<vale. argo. 5.691>	Et iam sidereo noctem demittit Olympo.
<vale. argo. 5.692>	Tunc adsuetus adest Phlegraeas [qui] reddere pugnas
<vale. argo. 5.693>	Musarum chorus et citharae pulsator Apollo
<vale. argo. 5.694>	Fertque grauem Phrygius circum cratera minister.
<vale. argo. 5.695>	Surgitur in somnos seque ad sua limina flectunt.
<vale. argo. 6.1>	At uigil isdem ardet furiis Gradiuus et acri
<vale. argo. 6.2>	Corde tumet nec quas acies, quae castra sequatur
<vale. argo. 6.3>	Inuenit; ire placet tandem praesensque tueri
<vale. argo. 6.4>	Sternere si Minyas magnoque rependere luctu
<vale. argo. 6.5>	Regis pacta queat Graiamque absumere pubem.
<vale. argo. 6.6>	Impulit hinc currus monstrum irreuocabile belli
<vale. argo. 6.7>	Concutiens Scythiaeque super tentoria sistit.
<vale. argo. 6.8>	Protinus e castris fugit sopor: excita tela,
<vale. argo. 6.9>	Turbati coiere duces; hos insuper ingens
<vale. argo. 6.10>	Fama mouet, rate quae sacra uulgabat Achiuos
<vale. argo. 6.11>	Aduenisse sui repetentes uellera Phrixi,
<vale. argo. 6.12>	Quos malus hospitio iunctaque ad foedera dextra
<vale. argo. 6.13>	Luserit Aeetes atque in sua traxerit arma.
<vale. argo. 6.14>	Ergo consiliis dum nox uacat alta mouendis
<vale. argo. 6.15>	Legatos placet ire duces, mandataque Perses
<vale. argo. 6.16>	Edocet, affari Minyas fraudemque tyranni
<vale. argo. 6.17>	Vt moneant. quinam hinc animos auerterit error?
<vale. argo. 6.18>	Se primum Haemoniis hortatum ea uellera terris
<vale. argo. 6.19>	Reddere et exuuias pecudis dimittere sacrae:
<vale. argo. 6.20>	Hinc odium et tanti uenisse exordia belli.
<vale. argo. 6.21>	Quin potius dextramque suam suaque arma sequantur,
<vale. argo. 6.22>	Aut remeent (neque enim Aeetae promissa fidemque
<vale. argo. 6.23>	Esse loco); abstineant alienae sanguine pugnae.
<vale. argo. 6.24>	Non illos ideo tanti uenisse labores
<vale. argo. 6.25>	Per maris; ignotis quid opus concurrere nec quos
<vale. argo. 6.26>	Oderis? haec medio Perses dum tempore mandat
<vale. argo. 6.27>	Aureus effulsit campis rubor armaque et acres
<vale. argo. 6.28>	Sponte sua strepuere tubae. Mars saeuus ab altis
<vale. argo. 6.29>	"Hostis io" conclamat equis, "agite ite, propinquat"
<vale. argo. 6.30>	Ac simul hinc Colchos, hinc fundit in aequora Persen.
<vale. argo. 6.31>	Tum gens quaeque suis commisit proelia telis
<vale. argo. 6.32>	Voxque dei pariter pugnas audita per omnes.
<vale. argo. 6.33>	Hinc age Rhipaeo quos uideris orbe furores,
<vale. argo. 6.34>	Musa, mone, quanto Scythiam molimine Perses
<vale. argo. 6.35>	Concierit, quis fretus equis per bella uirisque.
<vale. argo. 6.36>	Verum ego nec numero memorem nec nomine cunctos
<vale. argo. 6.37>	Mille uel ora mouens; neque enim plaga gentibus ulla
<vale. argo. 6.38>	Ditior: aeterno quamquam Maeotia pubes
<vale. argo. 6.39>	Marte cadat, pingui numquam tamen ubere defit
<vale. argo. 6.40>	Quod geminas Arctos magnumque quod impleat Anguem.
<vale. argo. 6.41>	Ergo duces solasque, deae, mihi promite gentes.
<vale. argo. 6.42>	Miserat ardentes, mox ipse secutus, Alanos
<vale. argo. 6.43>	Heniochosque truces iam pridem infensus Anausis
<vale. argo. 6.44>	Pacta quod Albano coniunx Medea tyranno,
<vale. argo. 6.45>	Nescius heu quanti thalamos accedere monstri
<vale. argo. 6.46>	Arserit atque urbes maneat qui terror Achaeas,
<vale. argo. 6.47>	Gratior ipse deis orbaque beatior aula.
<vale. argo. 6.48>	Proxima Bisaltae legio ductorque Colaxes,
<vale. argo. 6.49>	Sanguis et ipse deum, Scythicis quem Iuppiter oris
<vale. argo. 6.50>	Progenuit uiridem Myracen Tibisenaque iuxta
<vale. argo. 6.51>	Ostia, semifero (dignum si credere) captus
<vale. argo. 6.52>	Corpore, nec nymphae geminos exhorruit angues.
<vale. argo. 6.53>	Cuncta phalanx insigne Iouis caelataque gestat
<vale. argo. 6.54>	Tegmina dispersos trifidis ardoribus ignes;
<vale. argo. 6.55>	Nec primus radios, miles Romane, corusci
<vale. argo. 6.56>	Fulminis et rutilas scutis diffuderis alas.
<vale. argo. 6.57>	Insuper auratos collo gerit ipse dracones,
<vale. argo. 6.58>	Matris Horae specimen, linguisque aduersus utrimque
<vale. argo. 6.59>	Congruit et tereti serpens dat uulnera gemmae.
<vale. argo. 6.60>	Tertius unanimis ueniens cum milibus Auchus
<vale. argo. 6.61>	Cimmerias ostentat opes, cui candidus olim
<vale. argo. 6.62>	Crinis inest, natale decus; dat longior aetas
<vale. argo. 6.63>	Iam spatium; triplici percurrens tempora nodo
<vale. argo. 6.64>	Demittit sacro geminas a uertice uittas.
<vale. argo. 6.65>	Datin Achaemeniae grauior de uulnere pugnae
<vale. argo. 6.66>	Misit in arma Daraps, acies quem Martia circum
<vale. argo. 6.67>	Gangaridum potaque Gerus quos efferat unda
<vale. argo. 6.68>	Quique lacum cinxere Bycen. non defuit Anxur,
<vale. argo. 6.69>	Non Radalo cum fratre Sydon, Acesinaque laeuo
<vale. argo. 6.70>	Omine fatidicae *Phrixus* mouet agmina ceruae.
<vale. argo. 6.71>	Ipsa comes, saetis fulgens et cornibus aureis,
<vale. argo. 6.72>	Ante aciem celsi uehitur gestamine conti
<vale. argo. 6.73>	Maesta nec in saeuae lucos reditura Dianae.
<vale. argo. 6.74>	Mouit et Hylaea supplex cum gente Syenen
<vale. argo. 6.75>	Impia germani praetentans uulnera Perses.
<vale. argo. 6.76>	Densior haud usquam nec celsior extulit ullas
<vale. argo. 6.77>	Silua trabes, fessaeque prius rediere sagittae
<vale. argo. 6.78>	<>
<vale. argo. 6.79>	Quin et ab Hyrcanis Titanius expulit antris
<vale. argo. 6.80>	Ciris in arma uiros, plaustrisque ad proelia cunctas
<vale. argo. 6.81>	Coelaletae traxere manus. ibi sutilis illis
<vale. argo. 6.82>	Est domus et crudo residens sub uellere coniunx
<vale. argo. 6.83>	Et puer e primo torquens temone cateias.
<vale. argo. 6.84>	Linquitur abruptus pelago Tyra, linquitur et mons
<vale. argo. 6.85>	Ambenus et gelidis pollens Ophiusa uenenis,
<vale. argo. 6.86>	Degeneresque ruunt Sindi glomerantque paterno
<vale. argo. 6.87>	Crimine nunc etiam metuentes uerbera turmas.
<vale. argo. 6.88>	Hos super aeratam Phalces agit aequore nubem
<vale. argo. 6.89>	Cum fremitu densique leuant uexilla Coralli,
<vale. argo. 6.90>	Barbaricae quis signa rotae ferrataque dorso
<vale. argo. 6.91>	Forma suum truncaeque, Iouis simulacra, columnae,
<vale. argo. 6.92>	Proelia nec rauco curant incendere cornu
<vale. argo. 6.93>	Indigenas sed rite duces et prisca suorum
<vale. argo. 6.94>	Facta canunt ueterumque, uiris hortamina, laudes.
<vale. argo. 6.95>	Ast ubi Sidonicas *inter* pedes aequat habenas,
<vale. argo. 6.96>	Illinc iuratos in se trahit Aea Batarnas
<vale. argo. 6.97>	Quos, duce Teutagono, crudi mora corticis armat
<vale. argo. 6.98>	Aequaque nec ferro breuior nec rumpia ligno.
<vale. argo. 6.99>	Nec procul albentes gemina ferit aclyde parmas
<vale. argo. 6.100>	Hiberni qui terga Nouae gelidumque securi
<vale. argo. 6.101>	Eruit et tota non audit Alazona ripa.
<vale. argo. 6.102>	Quosque Taras niueumque ferax Euarchus olorum.
<vale. argo. 6.103>	Te quoque uenturis, ingens Ariasmene, saeclis
<vale. argo. 6.104>	Tradiderim, molem belli lateque ferentem
<vale. argo. 6.105>	Vndique falcatos deserta per aequora currus.
<vale. argo. 6.106>	Insequitur Drangea phalanx claustrisque profusi
<vale. argo. 6.107>	Caspiadae, quis turba canum non segnius acres
<vale. argo. 6.108>	Exsilit ad lituos pugnasque capessit eriles
<vale. argo. 6.109>	(Inde etiam par mortis honos tumulisque recepti
<vale. argo. 6.110>	Inter auos positusque uirum); nam pectora ferro
<vale. argo. 6.111>	Terribilesque innexa iubas ruit agmine nigro
<vale. argo. 6.112>	Latratuque cohors quanto sonat horrida Ditis
<vale. argo. 6.113>	Ianua uel superas Hecates comitatus in auras.
<vale. argo. 6.114>	Ducit ab Hyrcanis uates sacer agmina lucis
<vale. argo. 6.115>	Vanus; eum Scythiae iam tertia uiderat aetas
<vale. argo. 6.116>	Magnanimos Minyas Argoaque uela canentem.
<vale. argo. 6.117>	Illius et dites monitis spondentibus Indi
<vale. argo. 6.118>	Et centumgeminae Lagea noualia Thebes
<vale. argo. 6.119>	Totaque Rhipaeo Panchaia rapta triumpho.
<vale. argo. 6.120>	Discolor hastatas effudit Hiberia turmas,
<vale. argo. 6.121>	Quas Otaces, quas Latris agunt, et raptor amorum
<vale. argo. 6.122>	Neurus et expertes canentis Iazyges aeui.
<vale. argo. 6.123>	Namque ubi iam uiresque aliae notusque refutat
<vale. argo. 6.124>	Arcus et inceptus iam lancea temnit eriles
<vale. argo. 6.125>	Magnanimis mos dictus auis haud segnia mortis
<vale. argo. 6.126>	Iura pati, dextra sed carae occumbere prolis
<vale. argo. 6.127>	Ense dato, rumpuntque moras natusque parensque,
<vale. argo. 6.128>	Ambo animis, ambo miri tam fortibus actis.
<vale. argo. 6.129>	Hic et odorato spirantes crine *Mycael
<vale. argo. 6.130>	Cessaeaeque manus et qui tua iugera nondum
<vale. argo. 6.131>	Eruis, ignotis insons Arimaspe metallis,
<vale. argo. 6.132>	Doctus et Auchates patulo uaga uincula gyro
<vale. argo. 6.133>	Spargere et extremas laqueis adducere turmas.
<vale. argo. 6.134>	Non ego sanguineis gestantem tympana bellis
<vale. argo. 6.135>	Thyrsageten cinctumque uagis post terga silebo
<vale. argo. 6.136>	Pellibus et nexas uiridantem floribus hastas.
<vale. argo. 6.137>	Fama ducem Iouis et Cadmi de sanguine Bacchum
<vale. argo. 6.138>	Hac quoque turiferos, felicia regna, Sabaeos,
<vale. argo. 6.139>	Hac Arabas fudisse manu, mox, rumperet Hebri
<vale. argo. 6.140>	Cum uada, Thyrsagetas gelida liquisse sub Arcto.
<vale. argo. 6.141>	Illis omnis adhuc ueterum tenor et sacer aeris
<vale. argo. 6.142>	Pulsus et eoae memoratrix tibia pugnae.
<vale. argo. 6.143>	Iungit opes Emeda suas: sua signa secuti
<vale. argo. 6.144>	Exomatae Torynique et flaui crine Satarchae;
<vale. argo. 6.145>	Mellis honor Torynis, ditant sua mulctra Satarchen,
<vale. argo. 6.146>	Exomatas uenatus alit, nec clarior ullis
<vale. argo. 6.147>	Arctos equis; abeunt Hypanin fragilemque per undam
<vale. argo. 6.148>	Tigridis aut saeuae profugi cum prole leaenae,
<vale. argo. 6.149>	Maestaque suspectae mater stupet aggere ripae.
<vale. argo. 6.150>	Impulit et dubios Phrixei uelleris ardor
<vale. argo. 6.151>	Centoras et diros magico terrore Choatras.
<vale. argo. 6.152>	Omnibus in superos saeuus sonor, omnibus artes
<vale. argo. 6.153>	Monstrificae, nunc uere nouo compescere frondes,
<vale. argo. 6.154>	Nunc subitam trepidis Maeotin soluere plaustris.
<vale. argo. 6.155>	Maximus hos inter Stygia uenit arte Coastes;
<vale. argo. 6.156>	Sollicitat nec Martis amor, sed fama Cytaeae
<vale. argo. 6.157>	Virginis et paribus spirans Medea uenenis.
<vale. argo. 6.158>	Gaudet Auerna palus, gaudet iam nocte quieta
<vale. argo. 6.159>	Portitor et tuto ueniens Latonia caelo.
<vale. argo. 6.160>	Ibant et geminis aequantes cornibus alas
<vale. argo. 6.161>	Balloniti comitumque celer mutator equorum
<vale. argo. 6.162>	Moesus et ingentis frenator Sarmata conti.
<vale. argo. 6.163>	Nec tot ab extremo fluctus agit aequore nec sic
<vale. argo. 6.164>	Fratribus aduersa Boreas respondet ab unda,
<vale. argo. 6.165>	Aut is apud fluuios uolucrum canor, aethera quantus
<vale. argo. 6.166>	Tunc lituum concentus adit lymphataque miscet
<vale. argo. 6.167>	Milia, quot foliis, quot floribus incipit annus.
<vale. argo. 6.168>	Ipse rotis gemit ictus ager tremibundaque pulsu
<vale. argo. 6.169>	Nutat humus, quatit ut saeuo cum fulmine Phlegram
<vale. argo. 6.170>	Iuppiter atque imis Typhona reuerberat aruis.
<vale. argo. 6.171>	Prima tenent illinc patriis Absyrtus in armis
<vale. argo. 6.172>	Et gener ingentesque inter sua milia reges.
<vale. argo. 6.173>	At circa Aesoniden Danaum manus ipsaque Pallas
<vale. argo. 6.174>	Aegide terrifica, quam nec dea lassat habendo
<vale. argo. 6.175>	Nec pater horrentem colubris uultuque tremendam
<vale. argo. 6.176>	Gorgoneo; nec semineces ostendere crines
<vale. argo. 6.177>	Tempus adhuc primasque sinit concurrere pugnas.
<vale. argo. 6.178>	Impulit hos contra Mauors pater et mala leti
<vale. argo. 6.179>	Gaudia Tisiphoneque caput per nubila tollens
<vale. argo. 6.180>	Ad sonitum litui mediaque altissima pugna
<vale. argo. 6.181>	Necdum clara quibus sese Fuga mentibus addat.
<vale. argo. 6.182>	Illi ubi consertis iunxere frementia telis
<vale. argo. 6.183>	Agmina uirque uirum galeis afflauit adactis
<vale. argo. 6.184>	Continuo hinc obitus perfractaque caedibus arma
<vale. argo. 6.185>	Corporaque, alternus cruor alternaeque ruinae.
<vale. argo. 6.186>	Voluit ager galeas et thorax erigit imbres
<vale. argo. 6.187>	Sanguineos; hinc barbarici glomerantur ouatus,
<vale. argo. 6.188>	Hinc gemitus, mixtaeque uirum cum puluere uitae.
<vale. argo. 6.189>	Caspius Aeaeum correpto crine Monesen
<vale. argo. 6.190>	Abstulit; hinc pariter Colchi Graique sequuntur
<vale. argo. 6.191>	Missilibus; rapit ille necem praedamque relinquit,
<vale. argo. 6.192>	Nec sociis iam cura uiri. Dipsanta Caresus
<vale. argo. 6.193>	Strymonaque obscura spargentem uulnera funda
<vale. argo. 6.194>	Deicit; Albani cadit ipse Chremodonis hasta
<vale. argo. 6.195>	Iamque latet currusque super turmaeque feruntur.
<vale. argo. 6.196>	Processere Melas et Idasmenus; incipit hasta
<vale. argo. 6.197>	Ante Melas, leuis ast abies elusit utrumque.
<vale. argo. 6.198>	Ensibus inde ruunt; prior occupat aere citato
<vale. argo. 6.199>	Cassidis ima Melas; infracta est uulnere ceruix.
<vale. argo. 6.200>	Mixta perit uirtus: nescit qui debeat Ocheus
<vale. argo. 6.201>	Aut cui fata Tyres. dum sibila respicit Iron
<vale. argo. 6.202>	Cuspidis Argiuae, Pyliam latere accipit hastam.
<vale. argo. 6.203>	Viderat Hyrcanos paribus discurrere fratres
<vale. argo. 6.204>	Castor equis, pater armento quos diues ab omni
<vale. argo. 6.205>	Nutrierat fatisque uiam monstrarat iniquis.
<vale. argo. 6.206>	Tum magis atque magis peditem candore notato
<vale. argo. 6.207>	Tyndariden incendit amor; simul obuius hastam
<vale. argo. 6.208>	Pectus in aduersum *gleacit* alipedemque
<vale. argo. 6.209>	Constitit excusso uictor duce; risit ab alta
<vale. argo. 6.210>	Nube pater prensisque equitem cognouit habenis.
<vale. argo. 6.211>	At pariter luctuque furens uisuque Medores
<vale. argo. 6.212>	Tyndariden petit et superos sic uoce precatur:
<vale. argo. 6.213>	"Hunc, age, uel caeso comitem me reddite fratri
<vale. argo. 6.214>	Primus at hic nostra sonipes cadet impius hasta
<vale. argo. 6.215>	Credita qui misero non rettulit arma parenti
<vale. argo. 6.216>	Meque uenit contra captiuaque terga ministrat."
<vale. argo. 6.217>	Dixerat: Actaei sed eum prior hasta Phaleri
<vale. argo. 6.218>	Deicit; ad socias sonipes citus effugit alas.
<vale. argo. 6.219>	Quis tibi fatales unquam metuisset Amyclas
<vale. argo. 6.220>	Oebaliamque manum, tot, Rhyndace, montibus inter
<vale. argo. 6.221>	Diuiso totidemque fretis? cadit impiger una
<vale. argo. 6.222>	Inguine transfosso clari Taulantis alumnus
<vale. argo. 6.223>	Semidea genetrice Tages, cui plurima siluis
<vale. argo. 6.224>	Peruigilat materna soror cultusque laborat.
<vale. argo. 6.225>	Tenuia non illum candentis carbasa lini,
<vale. argo. 6.226>	Non auro depicta chlamys, non flaua galeri
<vale. argo. 6.227>	Caesaries pictoque iuuant subtegmine bracae.
<vale. argo. 6.228>	Vadit eques densa spargens hastilia dextra
<vale. argo. 6.229>	Fulmineumque uiris *profundis* ingerit ensem
<vale. argo. 6.230>	Huc alternus et huc, cum saeuior ecce iuuentus
<vale. argo. 6.231>	Sarmaticae coiere manus fremitusque uirorum
<vale. argo. 6.232>	Semiferi. riget his molli lorica catena;
<vale. argo. 6.233>	Id quoque tegmen equis; at equi porrecta per armos
<vale. argo. 6.234>	Et caput ingentem campis hostilibus umbram
<vale. argo. 6.235>	Fert abies obnixa genu uaditque uirum ui,
<vale. argo. 6.236>	Vadit equum, docilis relegi docilisque relinqui
<vale. argo. 6.237>	Atque iterum medios non altior ire per hostes.
<vale. argo. 6.238>	Orbibus hos rapidis mollique per aequora Castor
<vale. argo. 6.239>	Anfractu leuioris equi deludit anhelos
<vale. argo. 6.240>	Immemoresque modi; sed non isdem artibus aeque
<vale. argo. 6.241>	Concurrunt, ultroque ruunt in funera Colchi.
<vale. argo. 6.242>	Campesus impacta latus inter et ilia quercu
<vale. argo. 6.243>	Tollitur ac mediam moriens descendit in hastam.
<vale. argo. 6.244>	Oebasus infestum summisso poplite Phalcen
<vale. argo. 6.245>	Euasisse ratus laeuum per luminis orbem
<vale. argo. 6.246>	Iamque nouus mediae stupefacta per agmina pugnae
<vale. argo. 6.247>	Transigitur; tenerae tinguuntur uulnere malae.
<vale. argo. 6.248>	Contra autem geminis fidens thoracibus ictum
<vale. argo. 6.249>	Sustinet et gladio Sibotes ferit ultima teli
<vale. argo. 6.250>	Nequiquam; iam cuspis inest, nec fragmina curat
<vale. argo. 6.251>	Ambenus et trunco medium subit Ocrea ligno.
<vale. argo. 6.252>	Seminecem Taxes Hypanin uehit atque remissum
<vale. argo. 6.253>	Pone trahit fugiens et cursibus exuit hastam,
<vale. argo. 6.254>	Dumque recollectam rursus locat irruit ultro
<vale. argo. 6.255>	Turbatumque Lacon et adhuc inuadit inermem.
<vale. argo. 6.256>	Impulit aduerso praeceps equus Onchea conto
<vale. argo. 6.257>	Nequiquam totis reuocantem uiribus armos.
<vale. argo. 6.258>	In latus accedit sonipes, accedit et ipse
<vale. argo. 6.259>	Frigidus; arma cadunt, rorat procul ultima cuspis:
<vale. argo. 6.260>	Qualem populeae fidentem nexibus umbrae
<vale. argo. 6.261>	Siquis auem summi deducat ab aere rami
<vale. argo. 6.262>	Ante manu tacita cui plurima creuit harundo;
<vale. argo. 6.263>	Illa dolis uiscoque super correpta sequaci
<vale. argo. 6.264>	Implorat ramos atque irrita concitat alas.
<vale. argo. 6.265>	Parte alia infestis (nam fors ita iunxit) in armis
<vale. argo. 6.266>	Styrus adest, laetusque uirum cognoscit Anausis
<vale. argo. 6.267>	Et prior "en cuius thalamis Aeetia uirgo
<vale. argo. 6.268>	Dicta manet nostrosque feret qui uictor amores.
<vale. argo. 6.269>	Non" ait, "inuitoque gener mutabere patri."
<vale. argo. 6.270>	Tum simul aduersas collatis cursibus hastas
<vale. argo. 6.271>	Coniciunt; fugit adductis Albanus habenis
<vale. argo. 6.272>	Saucius atque datum leto non sperat Anausin
<vale. argo. 6.273>	Nec uidet. ille autem telo moribundus adacto
<vale. argo. 6.274>	"Ad soceros pactaeque sinus en coniugis" inquit,
<vale. argo. 6.275>	"Styre, fugis uulnus referens quod carmine nullo
<vale. argo. 6.276>	Sustineat nullisque leuet Medea uenenis."
<vale. argo. 6.277>	Dixerat, extremus cum lumina corripit error
<vale. argo. 6.278>	Voxque repressa gelu percussaque uertice tellus.
<vale. argo. 6.279>	Hinc animos acies auget magnoque doloris
<vale. argo. 6.280>	Turbine Gesandrum Mauors rapit; ille morantes
<vale. argo. 6.281>	Increpat et stricto sic urget Iazygas ense:
<vale. argo. 6.282>	"Nempe omnes cecidere senes, nempe omnis ademptus
<vale. argo. 6.283>	Ante pater. quae uos subito tam foeda senectus
<vale. argo. 6.284>	Corripuit fregitque animos atque abstulit iras?
<vale. argo. 6.285>	Aut mecum mediam, iuuenes, agite ite per urbis
<vale. argo. 6.286>	Argolicamque manum aut caris occumbite natis."
<vale. argo. 6.287>	Irruit et patrias coeptis ferus aduocat umbras:
<vale. argo. 6.288>	"Sancte mihi Vorapte pater, tua pectora nato
<vale. argo. 6.289>	Suggere nunc animamque parem, si fata peroso
<vale. argo. 6.290>	Tarda tibi turpesque moras non segnius ipsi
<vale. argo. 6.291>	Paruimus paruique eadem didicere nepotes."
<vale. argo. 6.292>	Haec ait auditusque Erebo. tunc corripit ensem
<vale. argo. 6.293>	Turbidus et furiis ardens quatit arma paternis.
<vale. argo. 6.294>	Indigenis sacratus aquis magnique sacerdos
<vale. argo. 6.295>	Phasidis Arctois Aquites errabat in armis
<vale. argo. 6.296>	(Populeus cui frondis honor conspectaque glauco
<vale. argo. 6.297>	Tempora nectuntur ramo), te, Cyrne, parentis
<vale. argo. 6.298>	Immemorem durae cupiens abducere pugnae;
<vale. argo. 6.299>	Iamque omnes impune globos diuersaque lustrans
<vale. argo. 6.300>	Agmina non usquam uidet, utque iterum intrat ***
<vale. argo. 6.301>	Vociferans, iterum belli diuersa peragrat,
<vale. argo. 6.302>	Lancea caeruleas circum strepit incita uittas.
<vale. argo. 6.303>	Opprimit admissis ferus hinc Gesander habenis.
<vale. argo. 6.304>	Ille manum trepidans atque irrita sacra tetendit
<vale. argo. 6.305>	"Te"que "per hanc, genitor" inquit "tibi si manet, oro
<vale. argo. 6.306>	Canitiem, compesce minas et sicubi nato
<vale. argo. 6.307>	Parce meo." dixit. contra sic uictor adacto
<vale. argo. 6.308>	Ense refert: "genitor, turpi durare senecta
<vale. argo. 6.309>	Quem mihi reris adhuc, ipse hac occumbere dextra
<vale. argo. 6.310>	Maluit atque ultro segnes abrumpere metas.
<vale. argo. 6.311>	Et tibi si pietas nati, si dextra fuisset,
<vale. argo. 6.312>	Haud medii precibus tereres nunc tempora belli,
<vale. argo. 6.313>	Praeda future canum. iuueni sors pulchrior omnis;
<vale. argo. 6.314>	Et certasse manu decet et caruisse sepulchro."
<vale. argo. 6.315>	Dixerat; ille deos moriens caelumque precatur
<vale. argo. 6.316>	Dextera ne misero talis foret obuia nato.
<vale. argo. 6.317>	Te quoque, Canthe, tui non inscia funeris Argo
<vale. argo. 6.318>	Fleuit ab inuita rapientem tela carina.
<vale. argo. 6.319>	Iam Scythicos miserande sinus, iam Phasidis amnem
<vale. argo. 6.320>	Contigeras, nec longa dies ut capta uideres
<vale. argo. 6.321>	Vellera et Euboicis patrios de montibus ignes.
<vale. argo. 6.322>	Illum ubi congressu subiit Gesander iniquo
<vale. argo. 6.323>	Territat his: "tu qui faciles hominumque putasti
<vale. argo. 6.324>	Has, Argiue, domos, alium hic miser aspicis annum
<vale. argo. 6.325>	Altricemque niuem festinaque taedia uitae.
<vale. argo. 6.326>	Non nos aut leuibus componere bracchia remis
<vale. argo. 6.327>	Nouimus aut uentos opus exspectare ferentes:
<vale. argo. 6.328>	Imus equis qua uel medio riget aequore pontus
<vale. argo. 6.329>	Vel tumida fremit Hister aqua. nec moenia nobis
<vale. argo. 6.330>	Vestra placent: feror Arctois nunc liber in aruis
<vale. argo. 6.331>	Cuncta tenens; mecum omnis amor iacturaque plaustri
<vale. argo. 6.332>	Sola, nec hac longum uictor potiere rapina;
<vale. argo. 6.333>	Ast epulae quodcumque pecus, quaecumque ferarum.
<vale. argo. 6.334>	Mitte Asiae, mitte Argolicis mandata colonis
<vale. argo. 6.335>	Ne trepident; numquam has hiemes, haec saxa relinquam,
<vale. argo. 6.336>	Martis agros, ubi tam saeuo durauimus amne
<vale. argo. 6.337>	Progeniem natosque rudes, ubi copia leti
<vale. argo. 6.338>	Tanta uiris. sic in patriis bellare pruinis
<vale. argo. 6.339>	Praedarique iuuat, talemque hanc accipe dextram."
<vale. argo. 6.340>	Dixit et Edonis nutritum missile uentis
<vale. argo. 6.341>	Concitat; it medium per pectus et horrida nexu
<vale. argo. 6.342>	Letifer aera chalybs. trepidus super aduolat Idas
<vale. argo. 6.343>	Ac simul Oenides pariterque Menoetius et qui
<vale. argo. 6.344>	Bebrycio *propius* remeauit ab hospite uictor.
<vale. argo. 6.345>	At uero ingentem Telamon procul extulit orbem
<vale. argo. 6.346>	Exanimem te, Canthe, tegens; ceu saeptus in arto
<vale. argo. 6.347>	Dat catulos post terga leo, sic comminus hastam
<vale. argo. 6.348>	Aeacides gressumque tenet contraque ruentem
<vale. argo. 6.349>	Septeno ualidam circumfert tegmine molem.
<vale. argo. 6.350>	Nec minus hinc urget Scythiae manus, armaque Canthi
<vale. argo. 6.351>	Quisque sibi et Graio poenam de corpore poscens.
<vale. argo. 6.352>	Arduus inde labos, medioque in corpore pugna
<vale. argo. 6.353>	Conseritur. magno ueluti cum turbine sese
<vale. argo. 6.354>	Ipsius Aeoliae frangunt in limine uenti,
<vale. argo. 6.355>	Quem pelagi rabies, quem nubila, quemque sequatur
<vale. argo. 6.356>	Ille dies; obnixa uirum sic comminus haeret
<vale. argo. 6.357>	Pugna nec arrepto pelli de corpore possunt.
<vale. argo. 6.358>	Vt bouis exuuias multo qui frangit oliuo
<vale. argo. 6.359>	Dat famulis, tendunt illi tractuque uicissim
<vale. argo. 6.360>	Taurea terga domant, pingui fluit unguine tellus;
<vale. argo. 6.361>	Talis utrimque labos, raptataque limite in arto
<vale. argo. 6.362>	Membra uiri miseranda meant; hi tendere contra,
<vale. argo. 6.363>	Hi contra, alternaeque uirum non cedere dextrae.
<vale. argo. 6.364>	Hinc medium Telamon Canthum rapit, hinc tenet ardens
<vale. argo. 6.365>	Colla uiri et molles galeae Gesander habenas,
<vale. argo. 6.366>	Insonuit quae lapsa solo dextramque fefellit.
<vale. argo. 6.367>	Ille iterum in clipei septemplicis improbus orbem
<vale. argo. 6.368>	Arietat et Canthum sequitur Canthumque reposcit,
<vale. argo. 6.369>	Quem manus a tergo socium rapit atque receptum
<vale. argo. 6.370>	Virginis Euryales curru locat. aduolat ipsa
<vale. argo. 6.371>	Ac simul Haemonidae, Gesandrumque omnis in unum
<vale. argo. 6.372>	It manus. ille nouas acies et uirginis arma
<vale. argo. 6.373>	Vt uidet "has etiam contra bellabimus?" inquit;
<vale. argo. 6.374>	"Heu pudor!" inde Lycen ferit ad confine papillae,
<vale. argo. 6.375>	Inde Thoen qua pelta uacat, iamque ibat in Harpen
<vale. argo. 6.376>	Vixdum prima leui ducentem cornua neruo
<vale. argo. 6.377>	Et labentis equi tendentem frena Menippen;
<vale. argo. 6.378>	Cum regina grauem nodis auroque securem
<vale. argo. 6.379>	Congeminans partem capitis galeaeque ferinae
<vale. argo. 6.380>	Dissipat. hic pariter telorum immanis in unum
<vale. argo. 6.381>	It globus; ille diu coniectis sufficit hastis
<vale. argo. 6.382>	(Quin [etiam grauior nutuque carens exterruit Idan)
<vale. argo. 6.383>	Tunc ruit ut montis latus aut ut machina muri
<vale. argo. 6.384>	Quae scopulis trabibusque diu confectaque flammis
<vale. argo. 6.385>	Procubuit tandem atque ingentem protulit urbem.
<vale. argo. 6.386>	Ecce locum tempusque ratus iamque et sua posci
<vale. argo. 6.387>	Proelia falcatos infert Ariasmenus axes
<vale. argo. 6.388>	Saeuaque diffundit socium iuga protinus omnes
<vale. argo. 6.389>	Graiugenas, omnes rapturus ab agmine Colchos.
<vale. argo. 6.390>	Qualiter exosus Pyrrhae genus aequora rursus
<vale. argo. 6.391>	Iuppiter atque omnes fluuium si fundat habenas
<vale. argo. 6.392>	Ardua Parnasi lateant iuga, cesserit Othrys
<vale. argo. 6.393>	Piniger et mersis decrescant rupibus Alpes;
<vale. argo. 6.394>	Diluuio tali paribusque Ariasmenus urget
<vale. argo. 6.395>	Excidiis nullo rapiens discrimine currus.
<vale. argo. 6.396>	Aegida tum primum uirgo spiramque Medusae
<vale. argo. 6.397>	Ter centum saeuis squalentem sustulit hydris,
<vale. argo. 6.398>	Quam soli uidistis, equi. pauor occupat ingens
<vale. argo. 6.399>	Excussis in terga uiris, diramque retorquent
<vale. argo. 6.400>	In socios non sponte luem. tunc ensibus uncis
<vale. argo. 6.401>	Implicat et trepidos lacerat discordia currus.
<vale. argo. 6.402>	Romanas ueluti saeuissima cum legiones
<vale. argo. 6.403>	Tisiphone regesque mouet, quorum agmina pilis,
<vale. argo. 6.404>	Quorum aquilis utrimque micant, eademque parentes
<vale. argo. 6.405>	Rura colunt, idem lectos ex omnibus agris
<vale. argo. 6.406>	Miserat infelix non haec ad proelia Thybris;
<vale. argo. 6.407>	Sic modo concordes externaque fata petentes
<vale. argo. 6.408>	Palladii rapuere metus, sic in sua uersi
<vale. argo. 6.409>	Funera concurrunt dominis reuocantibus axes.
<vale. argo. 6.410>	Non tam foeda uirum Laurentibus agmina terris
<vale. argo. 6.411>	Eiecere Noti, Libyco nec talis imago
<vale. argo. 6.412>	Litore cum fractas inuoluunt aequora puppes.
<vale. argo. 6.413>	Hinc biiuges, illinc artus tenduntur eriles
<vale. argo. 6.414>	Quos radii, quos frena secant, trahiturque trahitque
<vale. argo. 6.415>	Currus caede madens, atroque in puluere regum
<vale. argo. 6.416>	Viscera nunc aliis, aliis nunc curribus haerent.
<vale. argo. 6.417>	Haud usquam Colchorum animi neque *****
<vale. argo. 6.418>	Tela, sed implicitos miseraque in peste reuinctos
<vale. argo. 6.419>	Confodiunt, ac forma necis non altera. surgit
<vale. argo. 6.420>	Quam ceruos ubi non Vmbro uenator edaci,
<vale. argo. 6.421>	Non penna petit, haerentes sed cornibus altis
<vale. argo. 6.422>	Inuenit et caeca constrictos excipit ira.
<vale. argo. 6.423>	Ipse recollectis audax Ariasmenus armis
<vale. argo. 6.424>	Desilit; illum acies curuae secat undique falcis
<vale. argo. 6.425>	Partiturque rotis, atque inde furentia raptus
<vale. argo. 6.426>	In iuga Circaeos tetigit non amplius agros.
<vale. argo. 6.427>	Talia Certatim Minyae sparsique Cytaei
<vale. argo. 6.428>	Funera miscebant campis Scythiamque premebant,
<vale. argo. 6.429>	Cum Iuno Aesonidae non hanc ad uellera cernens
<vale. argo. 6.430>	Esse uiam nec sic reditus regina parandos
<vale. argo. 6.431>	Extremam molitur opem, funesta priusquam
<vale. argo. 6.432>	Consilia ac saeuas aperit rex perfidus iras,
<vale. argo. 6.433>	Increpat et seris Vulcanum maesta querellis,
<vale. argo. 6.434>	Cuius flammiferos uidet inter regia tauros
<vale. argo. 6.435>	Pascua Tartaream proflantes pectore noctem.
<vale. argo. 6.436>	Haec etenim Minyas ne iungere Marte peracto
<vale. argo. 6.437>	Monstra satis iubeat Cadmei dentibus hydri
<vale. argo. 6.438>	Ante diem, timet et uarias circumspicit artes.
<vale. argo. 6.439>	Sola animo Medea subit, mens omnis in una
<vale. argo. 6.440>	Virgine, nocturnis qua nulla potentior aris.
<vale. argo. 6.441>	Illius afflatus sparsosque per auia sucos
<vale. argo. 6.442>	Sidera fixa pauent et aui stupet orbita Solis.
<vale. argo. 6.443>	Mutat agros fluuiumque uias, suus alligat urgens
<vale. argo. 6.444>	Cuncta sopor, recolit fessos aetate parentes
<vale. argo. 6.445>	Datque alias sine lege colus. hanc maxima Circe
<vale. argo. 6.446>	Terrificis mirata modis, hanc aduena Phrixus
<vale. argo. 6.447>	Quamuis Atracio lunam spumare ueneno
<vale. argo. 6.448>	Sciret et Haemoniis agitari cantibus umbras.
<vale. argo. 6.449>	Ergo opibus magicis et uirginitate tremendam
<vale. argo. 6.450>	Iuno duci sociam coniungere quaerit Achiuo.
<vale. argo. 6.451>	Non aliam tauris uidet et nascentibus armis
<vale. argo. 6.452>	Quippe parem nec quae medio stet in agmine flammae:
<vale. argo. 6.453>	Nullum mente nefas, nullos horrescere uisus;
<vale. argo. 6.454>	Quid si caecus amor saeuusque accesserit ignis?
<vale. argo. 6.455>	Hinc Veneris thalamos semperque recentia sertis
<vale. argo. 6.456>	Tecta petit. uisa iamdudum prosilit altis
<vale. argo. 6.457>	Diua toris uolucrumque exercitus omnis Amorum.
<vale. argo. 6.458>	Ac prior hanc placidis supplex Saturnia dictis
<vale. argo. 6.459>	Aggreditur ueros metuens aperire timores.
<vale. argo. 6.460>	"In manibus spes nostra tuis omnisque potestas
<vale. argo. 6.461>	Nunc" ait; "hoc etiam magis adnue uera fatenti.
<vale. argo. 6.462>	Durus ut Argolicis Tirynthius exsulat oris
<vale. argo. 6.463>	Mens mihi non eadem Iouis atque auersa uoluntas
<vale. argo. 6.464>	Nullus honor thalamis flammaeue in nocte priores.
<vale. argo. 6.465>	Da, precor, artificis blanda aspiramina formae
<vale. argo. 6.466>	Ornatusque tuos terra caeloque potentes."
<vale. argo. 6.467>	Sensit diua dolos iampridem sponte requirens
<vale. argo. 6.468>	Colchida et inuisi genus omne exscindere Phoebi.
<vale. argo. 6.469>	Tum uero optatis potitur nec passa precari
<vale. argo. 6.470>	Vlterius dedit acre decus fecundaque monstris
<vale. argo. 6.471>	Cingula, non pietas quibus aut custodia famae,
<vale. argo. 6.472>	Non pudor, at contra leuis et festina cupido
<vale. argo. 6.473>	Affatusque mali dulcisque labantibus error
<vale. argo. 6.474>	Et metus et demens alieni cura pericli.
<vale. argo. 6.475>	"Omne" ait "imperium natorumque arma meorum
<vale. argo. 6.476>	Cuncta dedi; quascumque libet nunc concute mentes."
<vale. argo. 6.477>	Cingitur arcanis Saturnia laeta uenenis
<vale. argo. 6.478>	Atque hinc uirgineae uenit ad penetralia sedis
<vale. argo. 6.479>	Chalciopen imitata sono formaque sororem.
<vale. argo. 6.480>	Fulsit ab inuita numen procul, et pauor artus
<vale. argo. 6.481>	Protinus atque ingens Aectida perculit horror.
<vale. argo. 6.482>	"Ergo nec ignotis Minyas huc fluctibus" inquit
<vale. argo. 6.483>	"Aduenisse, soror, nec nostro sola parenti
<vale. argo. 6.484>	Scis socias iunxisse manus? at cetera muros
<vale. argo. 6.485>	Turba tenet fruiturque uirum caelestibus armis.
<vale. argo. 6.486>	Tu thalamis ignaua sedes, tu sola paterna
<vale. argo. 6.487>	Fixa domo; tales quando tibi cernere reges?"
<vale. argo. 6.488>	Illa nihil contra, neque erim dea passa manumque
<vale. argo. 6.489>	Implicat et rapidis mirantem passibus aufert.
<vale. argo. 6.490>	Ducitur infelix ad moenia summa futuri
<vale. argo. 6.491>	Nescia uirgo mali et falsae commissa sorori,
<vale. argo. 6.492>	Lilia per uernos lucent uelut alba colores
<vale. argo. 6.493>	Praecipue quis uita breuis totusque parumper
<vale. argo. 6.494>	Floret honor, fuscis et iam Notus imminet alis.
<vale. argo. 6.495>	Hanc residens altis Hecate Perseia lucis
<vale. argo. 6.496>	Flebat et has imo referebat pectore uoces:
<vale. argo. 6.497>	"Deseris heu nostrum nemus aequalesque cateruas,
<vale. argo. 6.498>	A misera, ut Graias haud sponte uageris ad urbes,
<vale. argo. 6.499>	Non inuisa tamen; neque te, mea cura, relinquam.
<vale. argo. 6.500>	Magna fugae monumenta dabis, spernere nec usquam
<vale. argo. 6.501>	Mendaci captiua uiro, meque ille magistram
<vale. argo. 6.502>	Sentiet et raptu famulae doluisse pudendo."
<vale. argo. 6.503>	Dixerat. ast illae murorum extrema capessunt
<vale. argo. 6.504>	Defixaeque uirum lituumque fragoribus horrent,
<vale. argo. 6.505>	Quales instanti nimborum frigore maestae
<vale. argo. 6.506>	Succedunt ramis haerentque pauore uolucres.
<vale. argo. 6.507>	Iamque Getae iamque omnis Hiber Drangiaque densa
<vale. argo. 6.508>	Strage cadit legio et latis prosternitur aruis.
<vale. argo. 6.509>	Semineces duplicesque inter sua tela suosque
<vale. argo. 6.510>	Inter equos saeuam misero luctamine uersant
<vale. argo. 6.511>	Congeriem et longis campos singultibus implent.
<vale. argo. 6.512>	Victores patrium contra paeana Geloni
<vale. argo. 6.513>	Congeminant; eadem redeunt mox gaudia uictis
<vale. argo. 6.514>	Qua deus et melior belli respexit imago.
<vale. argo. 6.515>	Quis tales obitus dederit, quis talia facta
<vale. argo. 6.516>	Dic age tuque feri reminiscere, Musa, furoris.
<vale. argo. 6.517>	Absyrtus clipei radiis curruque coruscus
<vale. argo. 6.518>	Solis aui (cuius uibrantem comminus hastam
<vale. argo. 6.519>	Cernere nec galeam gentes potuere minantem,
<vale. argo. 6.520>	Sed trepidae redeunt et uerso uulnera tergo
<vale. argo. 6.521>	Accipiunt magnisque fugam clamoribus augent)
<vale. argo. 6.522>	Proterit impulsu grauis agmina corporaque atris
<vale. argo. 6.523>	Sternit equis gemitusque premit spirantis acerui.
<vale. argo. 6.524>	Nec leuior comitatur Aron, horrentia cuius
<vale. argo. 6.525>	Discolor arma super squalentesque aere lacertos
<vale. argo. 6.526>	Barbarica chlamys ardet acu tremefactaque uento
<vale. argo. 6.527>	Implet equum, qualis roseis it Lucifer alis,
<vale. argo. 6.528>	Quem Venus illustri gaudet producere caelo.
<vale. argo. 6.529>	At non inde procul Rambelus et acer Otaxes
<vale. argo. 6.530>	Dispulerant Colchos pariterque inglorius Armis,
<vale. argo. 6.531>	Fraude noua stabula et furtis adsuetus inultis
<vale. argo. 6.532>	Depopulare greges frontem cum cornibus auxit
<vale. argo. 6.533>	Hispidus inque dei latuit terrore Lycaei;
<vale. argo. 6.534>	Hac tunc attonitos facie defixerat hostes.
<vale. argo. 6.535>	Quem simul ac nota formidine bella mouentem
<vale. argo. 6.536>	Vidit Aron, "pauidos te" inquit "nunc rere magistros
<vale. argo. 6.537>	Et stolidum petiisse pecus? non pascua nec bos
<vale. argo. 6.538>	Hic tibi: nocturnis mitte haec simulacra rapinis
<vale. argo. 6.539>	Neue deum mihi finge; deus quoque consere dextram."
<vale. argo. 6.540>	Sic ait intentaque adiutum missile planta
<vale. argo. 6.541>	Derigit, et lapsis patuerunt uulnera uillis.
<vale. argo. 6.542>	Nec minus Aeolii proles Acetia Phrixi
<vale. argo. 6.543>	Fertur et ipsa furens ac se modo laeta Cytaeis
<vale. argo. 6.544>	Agminibus, modo cognatis ostentat Achiuis.
<vale. argo. 6.545>	Atque hos in medio duri discrimine belli
<vale. argo. 6.546>	Laudibus inque ipsis gaudens ubi uidit Iason
<vale. argo. 6.547>	"Macte" ait "o nostrum genus et iam certa propago
<vale. argo. 6.548>	Aeoliae nec opina domus; sat magna laborum
<vale. argo. 6.549>	Dona fero, satis hoc uisu quaecumque rependo."
<vale. argo. 6.550>	Dixit et in Sueten magnique in fata Ceramni
<vale. argo. 6.551>	Emicuit clipeumque rotans hunc poplite caeso
<vale. argo. 6.552>	Deicit, illum aperit lato per pectus hiatu.
<vale. argo. 6.553>	Argus utrumque ab equis ingenti porrigit aruo
<vale. argo. 6.554>	Et Zacorum et Phalcen, peditem pedes haurit Amastrin.
<vale. argo. 6.555>	Sanguinis ille globos effusaque uiscera gestat
<vale. argo. 6.556>	Barbarus et cassa stridens sublabitur ira.
<vale. argo. 6.557>	Dat Calais Barisanta neci semperque propinquas
<vale. argo. 6.558>	Riphea uenali comitantem sanguine pugnas.
<vale. argo. 6.559>	Centum lecta boum bellator corpora, centum
<vale. argo. 6.560>	Pactus equos (his ille animam lucemque rependit),
<vale. argo. 6.561>	Crudelis; tandem dulces iam cassus in auras
<vale. argo. 6.562>	Respicit ac nulla caelum reparabile gaza.
<vale. argo. 6.563>	Labitur intortos per tempora caerula crines
<vale. argo. 6.564>	Tum quoque materna uelatus harundine Peucon.
<vale. argo. 6.565>	At genetrix imis pariter Maeotis ab antris
<vale. argo. 6.566>	Impleuit plangore lacus natumque uocauit
<vale. argo. 6.567>	Iam non per ripas, iam non per curua uolantem
<vale. argo. 6.568>	Stagna nec in medio truncantem marmore ceruos.
<vale. argo. 6.569>	Eurytus Exomatas agit aequore. Nestoris hastae
<vale. argo. 6.570>	Immoritur primaeuus Helix, nec reddita caro
<vale. argo. 6.571>	Nutrimenta patri, breuibus<que> ereptus in annis.
<vale. argo. 6.572>	At Latagum Zetemque Daraps, illum exigit hasta,
<vale. argo. 6.573>	Hunc fugat, ingentem subiti cum sanguinis undam
<vale. argo. 6.574>	Vidit et extremo lucentia pectora ferro.
<vale. argo. 6.575>	Ecce autem muris residens Medea paternis,
<vale. argo. 6.576>	Singula dum magni lustrat certamina belli
<vale. argo. 6.577>	Atque hos ipsa procul densa in caligine reges
<vale. argo. 6.578>	Agnoscit quaeritque alios Iunone magistra,
<vale. argo. 6.579>	Conspicit Aesonium longe caput, ac simul acres
<vale. argo. 6.580>	Huc oculos sensusque refert animumque fauentem,
<vale. argo. 6.581>	Nunc quo se raperet, nunc quo diuersus abiret
<vale. argo. 6.582>	Ante uidens, quotque unus equos, quot funderet arma,
<vale. argo. 6.583>	Errantesque uiros quam densis sisteret hastis.
<vale. argo. 6.584>	Quaque iterum tacito sparsit uaga lumina uultu
<vale. argo. 6.585>	Aut fratris quaerens aut pacti coniugis arma
<vale. argo. 6.586>	Saeuus ibi miserae solusque occurrit Iason.
<vale. argo. 6.587>	Tunc his germanam aggreditur ceu nescia dictis:
<vale. argo. 6.588>	"Quis precor hic toto iamdudum feruere campo
<vale. argo. 6.589>	Quem tueor quemque ipsa uides? nam te quoque tali
<vale. argo. 6.590>	Attonitam uirtute reor." contra aspera Iuno
<vale. argo. 6.591>	Reddit agens stimulis ac diris fraudibus urget.
<vale. argo. 6.592>	"Ipsum" ait "Aesoniden cernis, soror, aequore tanto
<vale. argo. 6.593>	Debita cognati repetit qui uellera Phrixi,
<vale. argo. 6.594>	Nec nunc laude prior generis nec sanguine quisquam.
<vale. argo. 6.595>	Aspicis ut Minyas inter proceresque Cytaeos
<vale. argo. 6.596>	Emicet effulgens quantisque insultet aceruis?
<vale. argo. 6.597>	Et iam uela dabit, iam litora nostra relinquet
<vale. argo. 6.598>	Thessaliae felicis opes dilectaque Phrixo
<vale. argo. 6.599>	Rura petens; eat atque utinam superetque labores."
<vale. argo. 6.600>	Tantum effata magis campis intendere suadet
<vale. argo. 6.601>	Dum datur ardentesque uiri percurrere pugnas,
<vale. argo. 6.602>	Ac simul hanc dictis, illum dea Marte secundo
<vale. argo. 6.603>	Impulit atque nouas egit sub pectora uires.
<vale. argo. 6.604>	Ora sub excelso iamdudum uertice coni
<vale. argo. 6.605>	Saeua micant cursuque ardescit, nec tibi, Perse,
<vale. argo. 6.606>	Nec tibi, uirgo, iubae laetabile sidus Achiuae,
<vale. argo. 6.607>	Acer ut autumni canis iratoque uocati
<vale. argo. 6.608>	Ab Ioue fatales ad regna iniusta cometae.
<vale. argo. 6.609>	Nec sua Crethiden latuit dea, uimque recentem
<vale. argo. 6.610>	Sentit agi membris ac se super agmina tollit,
<vale. argo. 6.611>	Quantus ubi ipse gelu magnoque incanuit imbre
<vale. argo. 6.612>	Caucasus et summas abiit hibernus in Arctos.
<vale. argo. 6.613>	Tunc uero, stabulis qualis leo saeuit opimis
<vale. argo. 6.614>	Luxurians spargitque famem mutatque cruores,
<vale. argo. 6.615>	Sic neque parte ferox nec caede moratur in una
<vale. argo. 6.616>	Turbidus inque omnes pariter furit ac modo saeuo
<vale. argo. 6.617>	Ense, modo infesta rarescunt cuspide pugnae.
<vale. argo. 6.618>	Tunc et terrificis undantem crinibus Hebrum
<vale. argo. 6.619>	Et Geticum Priona ferit; caput eripit Auchi
<vale. argo. 6.620>	*bracchiaque* et uastis uoluendum mittit harenis.
<vale. argo. 6.621>	At genitus Ioue complerat sua fata Colaxes,
<vale. argo. 6.622>	Iamque pater maesto contristat sidera uultu
<vale. argo. 6.623>	Talibus aegra mouens nequiquam pectora curis:
<vale. argo. 6.624>	"Ei mihi, si durae natum subducere sorti
<vale. argo. 6.625>	Moliar atque meis ausim confidere regnis,
<vale. argo. 6.626>	Frater adhuc Amyci maeret nece cunctaque diuum
<vale. argo. 6.627>	Turba fremunt quorum nati cecidere cadentque.
<vale. argo. 6.628>	Quin habeat sua quemque dies cunctisque negabo
<vale. argo. 6.629>	Quae mihi." supremos misero sic fatus honores
<vale. argo. 6.630>	Congerit atque animis moriturum ingentibus implet.
<vale. argo. 6.631>	Ille uolat campis immensaque funera miscet
<vale. argo. 6.632>	Per cuneos, uelut hiberno proruptus ab arcu
<vale. argo. 6.633>	Imber agens scopulos nemorumque operumque ruinas
<vale. argo. 6.634>	Donec ab ingenti bacchatus uertice montis
<vale. argo. 6.635>	Frangitur inque nouum paulatim deficit amnem.
<vale. argo. 6.636>	Talis in extremo proles Iouis emicat aeuo
<vale. argo. 6.637>	Et nunc magnanimos Hypetaona Gessithoumque.
<vale. argo. 6.638>	Nunc Arinen Olbumque rotat; iam saucius Aprem
<vale. argo. 6.639>	Et desertus equo Thydrum pedes excipit hasta
<vale. argo. 6.640>	Phasiaden, pecoris custos de more paterni
<vale. argo. 6.641>	Caucasus ad primas genuit quem Phasidis undas;
<vale. argo. 6.642>	Hinc puero cognomen erat famulumque ferebant
<vale. argo. 6.643>	Phasidis intonso nequiquam crine parentes.
<vale. argo. 6.644>	Iamque aliis instabat atrox cum diua supremas
<vale. argo. 6.645>	Rumpit iniqua colus uictorque aduenit Iason.
<vale. argo. 6.646>	Excipit hunc saeua sic fatus uoce Colaxes:
<vale. argo. 6.647>	"Vos Scythiae saturare canes Scythiaeque uolucres
<vale. argo. 6.648>	Huc miseri uenistis?" ait saxumque prehensum,
<vale. argo. 6.649>	Illius et dextrae gestamen et illius aeui
<vale. argo. 6.650>	Concussa molitur humo, quod regia Iuno
<vale. argo. 6.651>	Flexit ad ignotum caput infletumque Monesi.
<vale. argo. 6.652>	Praeceps ille ruit; nato non depulit ictus
<vale. argo. 6.653>	Iuppiter, Aesoniae uulnus fatale sed hastae
<vale. argo. 6.654>	Per clipeum, per pectus abit, lapsoque cruentus
<vale. argo. 6.655>	Aduolat Aesonides mortemque cadentis acerbat.
<vale. argo. 6.656>	Spargitur hinc miserisque uenit iam notus Alanis.
<vale. argo. 6.657>	At regina uirum (neque enim deus amouet ignem)
<vale. argo. 6.658>	Persequitur lustrans oculisque ardentibus haeret.
<vale. argo. 6.659>	Et iam laeta minus praesentis imagine pugnae
<vale. argo. 6.660>	Castigatque metus et quas alit inscia curas
<vale. argo. 6.661>	Respiciens an uera soror; nec credere falsos
<vale. argo. 6.662>	Audet atrox uultus eademque in gaudia rursus
<vale. argo. 6.663>	Labitur et saeuae trahitur dulcedine flammae.
<vale. argo. 6.664>	Ac uelut ante comas ac summa cacumina siluae
<vale. argo. 6.665>	Lenibus alludit flabris leuis Auster, at illum
<vale. argo. 6.666>	Protinus immanem miserae <sensere> carinae
<vale. argo. 6.667>	Talis ad extremos agitur Medea furores.
<vale. argo. 6.668>	Interdum blandae derepta monilia diuae
<vale. argo. 6.669>	Contrectat miseroque aptat flagrantia collo,
<vale. argo. 6.670>	Quaque dedit teneros aurum furiale per artus
<vale. argo. 6.671>	Deficit; ac sua uirgo deae gestamina reddit
<vale. argo. 6.672>	Non gemmis, non illa leui turbata metallo,
<vale. argo. 6.673>	Sed facibus, sed mole dei, quem pectore toto
<vale. argo. 6.674>	Iam tenet; extremus roseo pudor errat in ore.
<vale. argo. 6.675>	Ac prior his: "credisne patrem promissa daturum,
<vale. argo. 6.676>	O soror, Argolicus cui dis melioribus hospes
<vale. argo. 6.677>	Contigit? aut belli quantum iam restat acerbi?
<vale. argo. 6.678>	Heu quibus ignota sese pro gente periclis
<vale. argo. 6.679>	Obicit!" haec fantem medio in sermone reliquit
<vale. argo. 6.680>	Incepti iam Iuno potens securaque fraudis.
<vale. argo. 6.681>	Imminet e celsis audentius improba muris
<vale. argo. 6.682>	Virgo nec ablatam sequitur quaeritue sororem.
<vale. argo. 6.683>	At quotiens uis dura ducum densique repente
<vale. argo. 6.684>	Aesoniden pressere uiri cumque omnis in unum
<vale. argo. 6.685>	Imber iit, totiens saxis pulsatur et hastis:
<vale. argo. 6.686>	Primaque ad infesti Lexanoris horruit arcus,
<vale. argo. 6.687>	Alta sed Aesonium supra caput exit harundo
<vale. argo. 6.688>	Teque, Caice, petit; coniunx miseranda Caico
<vale. argo. 6.689>	Linquitur et primo domus imperfecta cubili.
<vale. argo. 6.690>	Regius Eois Myraces interpres ab oris
<vale. argo. 6.691>	Venerat ut Colchos procul atque Aeetia Parthis
<vale. argo. 6.692>	Foedera donato non irrita iungeret auro.
<vale. argo. 6.693>	Tum iuuenem terris Parcae tenuere Cytaeis
<vale. argo. 6.694>	Ac subiti Mauortis amor: simul armiger ibat
<vale. argo. 6.695>	Semiuir impubemque gerens sterilemque iuuentam.
<vale. argo. 6.696>	Ipse pharetratis residens ad frena tapetis
<vale. argo. 6.697>	Nunc leuis infesto procurrit in agmina curru,
<vale. argo. 6.698>	Nunc fuga conuersas spargit mentita sagittas.
<vale. argo. 6.699>	At uiridem gemmis et eoae stamine siluae
<vale. argo. 6.700>	Subligat extrema patrium ceruice tiaram
<vale. argo. 6.701>	Insignis manicis, insignis acinace dextro;
<vale. argo. 6.702>	Improba barbaricae procurrunt tegmina plantae.
<vale. argo. 6.703>	Nec latuere diu saeuum spolia illa Syenen,
<vale. argo. 6.704>	Perque leuem et multo maculatam murice tigrin
<vale. argo. 6.705>	Concita cuspis abit; subitos ex ore cruores
<vale. argo. 6.706>	Saucia tigris agit uitamque effundit erilem;
<vale. argo. 6.707>	Ipse puer fracto pronum caput implicat arcu.
<vale. argo. 6.708>	Sanguine tunc atro chlamys ignea, sanguine uultus
<vale. argo. 6.709>	Et grauidae maduere comae, quas flore Sabaeo
<vale. argo. 6.710>	Nutrierat liquidoque parens signauerat auro.
<vale. argo. 6.711>	Qualem siquis aquis et fertilis ubere terrae
<vale. argo. 6.712>	Educat ac uentis oleam felicibus implet,
<vale. argo. 6.713>	Nec labor adsiduus nec spes sua fallit alentem,
<vale. argo. 6.714>	Iamque uidet primam tenero de uertice frondem
<vale. argo. 6.715>	Cum subito immissis praeceps Aquilonia nimbis
<vale. argo. 6.716>	Venit hiems nigraque euulsam tendit harena:
<vale. argo. 6.717>	Haud secus ante urbem Myraces atque ipsius ante
<vale. argo. 6.718>	Virginis ora cadit; sed non magis illa mouetur,
<vale. argo. 6.719>	Vnius aegra metu, quam te, Meleagre, furentem,
<vale. argo. 6.720>	Quam Talaum uidet aut pugnas miratur Acasti.
<vale. argo. 6.721>	At satis hos ipsae gentes campique uidebant
<vale. argo. 6.722>	Tempestate pari uersis incumbere turmis.
<vale. argo. 6.723>	Ante oculos fuga foeda ducum largusque cadentum
<vale. argo. 6.724>	Est cruor et currus dominis ingentibus orbi.
<vale. argo. 6.725>	Non tulit hos Perses gemitus clademque suorum
<vale. argo. 6.726>	Tergaque uersa tuens his caelum questibus implet:
<vale. argo. 6.727>	"Quid me iam patriis eiectum sedibus istas
<vale. argo. 6.728>	Vt struerem pugnas Scythiamque in bella mouerem
<vale. argo. 6.729>	Vos, superi, uos augurio iussistis inani?
<vale. argo. 6.730>	Quid fratris meritas tum, Iuppiter, omnia poenas
<vale. argo. 6.731>	Promisere mihi? nobis Argoa parabas
<vale. argo. 6.732>	Scilicet auxilia et tantas coniungere uires.
<vale. argo. 6.733>	Saeua quidem lucis miseris mora; dent tamen oro
<vale. argo. 6.734>	Vnum illum mihi fata diem qui fallat Achiuos
<vale. argo. 6.735>	Sic meritos quoque hunc uideam uirtute superbum
<vale. argo. 6.736>	Aesoniden tantos flentem sine honore labores."
<vale. argo. 6.737>	Dixerat haec pectusque suis euerberat armis
<vale. argo. 6.738>	Et galeam fletu, galeam singultibus implet;
<vale. argo. 6.739>	Ibat et in medii praeceps incendia belli
<vale. argo. 6.740>	Ni prior aduersis Pallas uidisset ab armis
<vale. argo. 6.741>	Et secum "ruit ecce ferox in funera Perses
<vale. argo. 6.742>	Quem genitor Colchis solioque imponere fratris
<vale. argo. 6.743>	Iam statuit. nostra uereor ne fraude peremptum
<vale. argo. 6.744>	Increpet et culpam hanc magno terrore rependat."
<vale. argo. 6.745>	Haec dicens atro nebulam diffundit amictu
<vale. argo. 6.746>	Stridentesque uiri circum caput amouet hastas.
<vale. argo. 6.747>	Ille super socias clementi turbine gentes
<vale. argo. 6.748>	Erigitur paulumque leui raptatus in aethra
<vale. argo. 6.749>	Iam tandem extremas pugnae defertur in oras
<vale. argo. 6.750>	Forte ubi serus Hiber Issedoniaeque phalanges
<vale. argo. 6.751>	Marte carent solisque iuuant clamoribus agmen.
<vale. argo. 6.752>	Nox simul astriferas profert optabilis umbras
<vale. argo. 6.753>	Et cadit extemplo belli fragor aegraque muris
<vale. argo. 6.754>	Digreditur longum uirgo perpessa timorem.
<vale. argo. 6.755>	Vt fera Nyctelii paulum per sacra resistunt,
<vale. argo. 6.756>	Mox rapuere deum iamiam <in> quodcumque paratae
<vale. argo. 6.757>	Thyiades, haud alio remeat Medea tumultu
<vale. argo. 6.758>	Atque inter Graiumque acies patriasque phalangas
<vale. argo. 6.759>	Semper inexpletis agnoscit Iasona curis
<vale. argo. 6.760>	Armaque quique caua superest de casside uultus.
<vale. argo. 7.1>	Te quoque Thessalico iam serus ab hospite uesper
<vale. argo. 7.2>	Diuidit et iam te tua gaudia, uirgo, relinquunt
<vale. argo. 7.3>	Noxque ruit soli ueniens non mitis amanti.
<vale. argo. 7.4>	Ergo ubi cunctatis extremo in limine plantis
<vale. argo. 7.5>	Contigit aegra toros et mens incensa tenebris
<vale. argo. 7.6>	Vertere tunc uarios per longa insomnia questus
<vale. argo. 7.7>	Nec pereat quo scire malo, tandemque fateri
<vale. argo. 7.8>	Ausa sibi paulum medio sic fata dolore est.
<vale. argo. 7.9>	"Nunc ego quo casu uel quo sic peruigil usque
<vale. argo. 7.10>	Ipsa uolens errore trahor? non haec mihi certe
<vale. argo. 7.11>	Nox erat ante tuos, iuuenis fortissime, uultus,
<vale. argo. 7.12>	Quos ego cur iterum demens iterumque recordor
<vale. argo. 7.13>	Tam magno discreta mari? quid in hospite solo
<vale. argo. 7.14>	Mens mihi? cognati potius iam uellera Phrixi
<vale. argo. 7.15>	Accipiat, quae sola petit quaeque una laborum
<vale. argo. 7.16>	Causa uiro. nam quando domos has ille reuiset
<vale. argo. 7.17>	Aut meus Aesonias quando pater ibit ad urbes?
<vale. argo. 7.18>	Felices mediis qui se dare fluctibus ausi
<vale. argo. 7.19>	Nec tantas timuere uias talemque secuti
<vale. argo. 7.20>	Huc qui deinde uirum; sed, sit quoque talis, abito."
<vale. argo. 7.21>	Tum iactata toro totumque experta cubile
<vale. argo. 7.22>	Ecce uidet tenui candescere limen Eoo;
<vale. argo. 7.23>	Nec minus insomnem lux orta refecit amantem
<vale. argo. 7.24>	Quam cum languentes <leuis> erigit imber aristas
<vale. argo. 7.25>	Grataque iam fessis descendunt flamina remis.
<vale. argo. 7.26>	At sua longarum Minyas iam cura uiarum
<vale. argo. 7.27>	Admonet inque ipso nequiquam tempore regem
<vale. argo. 7.28>	Laetitiae meritique petunt. quem passus Iason
<vale. argo. 7.29>	Vota prius captasque deis accendere praedas
<vale. argo. 7.30>	Prominet atque oculos longe tenet, aurea si iam
<vale. argo. 7.31>	Pellis et oblatis clarescant atria uillis.
<vale. argo. 7.32>	Ille autem iamiam uultus uocesque parantem
<vale. argo. 7.33>	Ante capit rumpitque moras inque ipsa *morantis*
<vale. argo. 7.34>	Prosilit ora uiri talique effunditur ira:
<vale. argo. 7.35>	"Orbe satos alio, sua litora regnaque habentes,
<vale. argo. 7.36>	Quis furor has mediis tot fluctibus egit in oras
<vale. argo. 7.37>	Quisue mei uos tantus amor? tu prima malorum
<vale. argo. 7.38>	Causa mihi, tu, Phrixe gener. non te aequore mersum
<vale. argo. 7.39>	Quo soror, ut felix nullos nunc nomine Graios
<vale. argo. 7.40>	Nossem ego! quis regum Pelias, quis Thessalus aut quae
<vale. argo. 7.41>	Graecia? quodnam hominum cerno genus, aut ubi cautes
<vale. argo. 7.42>	Cyaneae? uenit Scythicas en hospes in oras.
<vale. argo. 7.43>	Quinquaginta Asiam (pudet heu) penetrarit Iason
<vale. argo. 7.44>	Exulibus, meque ante alios sic spreuerit una,
<vale. argo. 7.45>	Vna ratis spolium ut uiuo de rege reportet?
<vale. argo. 7.46>	Ipsum offerre meos, ipsum ** pandere lucos
<vale. argo. 7.47>	Imperet et nullo dignetur uincere bello?
<vale. argo. 7.48>	Cur age non templis sacrata auellere dona
<vale. argo. 7.49>	Omnibus atque ipsas gremiis abducere natas,
<vale. argo. 7.50>	Praedo, libet? uobisne domos, uobisne penates
<vale. argo. 7.51>	Esse putem, ratis infandis quos sola rapinis
<vale. argo. 7.52>	Saeuaque pascit hiems et quos, credamus ut ipsis,
<vale. argo. 7.53>	Rex suus illisit pelago uetuitque reuerti?
<vale. argo. 7.54>	Scilicet Aeoliae pecudis poteretur ut auro?
<vale. argo. 7.55>	Ante meus caesa descendet Caucasus umbra
<vale. argo. 7.56>	Ac prior Haemonias repetet super aequora praedas.
<vale. argo. 7.57>	Haud ego cum uittis statui feralibus Hellen.
<vale. argo. 7.58>	Si tamen his aliter perstas non cedere terris
<vale. argo. 7.59>	Teque pudor cassi reditus mouet ac latet una
<vale. argo. 7.60>	Nescioquid plus puppe uiris, haud ipse morabor
<vale. argo. 7.61>	Quae petitis; modo nostra prior tu perfice iussa.
<vale. argo. 7.62>	Martius ante urbem longis iacet horridus annis
<vale. argo. 7.63>	Campus et ardentes ac me quoque uomere presso,
<vale. argo. 7.64>	Me quoque cunctantes interdum agnoscere tauri.
<vale. argo. 7.65>	His magis atque magis rabiem nunc nostra senectus
<vale. argo. 7.66>	Luxuriemque dedit, solitoque superbior ignis
<vale. argo. 7.67>	Ore fremit. succede meae, fortissime, laudi
<vale. argo. 7.68>	Et nostros recole, hospes, agros. nec semina derunt
<vale. argo. 7.69>	Quae prius ipse dabam, et messes quas solus obibam.
<vale. argo. 7.70>	Consiliis nox una satis, tecumque retracta
<vale. argo. 7.71>	Cumque tuis haec iussa deis, ac siquid in isto est
<vale. argo. 7.72>	Robore praedicti uenies in iura laboris.
<vale. argo. 7.73>	Ipse incertus adhuc tenebris te protinus illis
<vale. argo. 7.74>	Inuolui flammisque uelim, durare parumper
<vale. argo. 7.75>	An magis euerso iacias dum semina campo
<vale. argo. 7.76>	Ac tibi Cadmei dum dentibus exeat hydri
<vale. argo. 7.77>	Miles et armata florescant pube nouales."
<vale. argo. 7.78>	Filia prima trucis uocem mirata tyranni
<vale. argo. 7.79>	Haesit et ad iuuenem pallentia rettulit ora
<vale. argo. 7.80>	Contremuitque metu <ne> nescius audeat hospes
<vale. argo. 7.81>	Seque miser ne posse putet. perstrinxerat horror
<vale. argo. 7.82>	Ipsum etiam et maesta stabat defixus in ira.
<vale. argo. 7.83>	Non ita Tyrrhenus stupet Ioniusque magister
<vale. argo. 7.84>	Qui iam te, Tiberine, tuens clarumque serena
<vale. argo. 7.85>	Arce pharon praeceps subito nusquam ostia, nusquam
<vale. argo. 7.86>	Ausoniam uidet et saeuas accedere Syrtes.
<vale. argo. 7.87>	Tum tamen infando quae det responsa tyranno
<vale. argo. 7.88>	Colligit et tandem obtutu consurgit ab alto.
<vale. argo. 7.89>	"Non" ait "hos reditus, non hanc, Aeeta, dedisti
<vale. argo. 7.90>	Spem Minyis cum prima tuis pro moenibus arma
<vale. argo. 7.91>	Induimus. quo uersa fides? quos uestra uolutant
<vale. argo. 7.92>	Iussa dolos? alium hic Pelian, alia aequora cerno.
<vale. argo. 7.93>	Quin agite hoc omnes odiisque urgete tyranni
<vale. argo. 7.94>	Imperiisque caput: numquam mihi dextera nec spes
<vale. argo. 7.95>	Defuerit; mos iussa pati nec cedere duris.
<vale. argo. 7.96>	Vnum oro, seu me illa suis seges obruet hastis
<vale. argo. 7.97>	Hauriet aduerso seu crastinus ignis hiatu,
<vale. argo. 7.98>	Nuntius hinc saeuas Peliae mittatur ad aures
<vale. argo. 7.99>	Hic periisse uiros et me, si uestra fuisset
<vale. argo. 7.100>	Vlla fides, reducem patriae potuisse referri."
<vale. argo. 7.101>	Talibus attonitos dictis natamque patremque
<vale. argo. 7.102>	Linquit et infida praeceps prorumpit ab aula.
<vale. argo. 7.103>	At trepida et medios inter deserta parentes
<vale. argo. 7.104>	Virgo silet nec fixa solo seruare parumper
<vale. argo. 7.105>	Lumina nec potuit maestos non flectere uultus
<vale. argo. 7.106>	Respexitque fores et adhuc inuenit euntem:
<vale. argo. 7.107>	Visus et heu miserae tunc pulchrior hospes amanti
<vale. argo. 7.108>	Discedens; tales umeros, ea terga relinquit.
<vale. argo. 7.109>	Illa domum atque ipsos paulum procedere postes
<vale. argo. 7.110>	Optat, at ardentes tenet intra limina gressus.
<vale. argo. 7.111>	Qualis ubi extremas Io uaga sentit harenas
<vale. argo. 7.112>	Fertque refertque pedem, tumido quam cogit Erinys
<vale. argo. 7.113>	Ire mari Phariaeque uocant trans aequora matres,
<vale. argo. 7.114>	Circuit haud aliter foribusque impendet apertis
<vale. argo. 7.115>	An melior Minyas reuocet pater, oraque quaerens
<vale. argo. 7.116>	Hospitis aut solo maeret defecta cubili
<vale. argo. 7.117>	Aut uenit in carae gremium refugitque sororis
<vale. argo. 7.118>	Atque loqui conata silet, rursusque recedens
<vale. argo. 7.119>	Quaerit ut Aeaeis hospes consederit oris
<vale. argo. 7.120>	Phrixus, ut aligeri Circen rapuere dracones.
<vale. argo. 7.121>	Tum comitum uisu fruitur miseranda suarum
<vale. argo. 7.122>	Implerique nequit subitoque parentibus haeret
<vale. argo. 7.123>	Blandior et patriae circumfert oscula dextrae.
<vale. argo. 7.124>	Sic adsueta toris et mensae dulcis erili
<vale. argo. 7.125>	Aegra noua iam peste canis rabieque futura
<vale. argo. 7.126>	Ante fugam totos lustrat queribunda penates.
<vale. argo. 7.127>	Tandem etiam molli semet sic increpat ira:
<vale. argo. 7.128>	"Pergis" ait, "demens, teque illius angit imago
<vale. argo. 7.129>	Curaque qui profuga forsan tenet alta carina
<vale. argo. 7.130>	Quique meum patrias referet nec nomen ad urbes?
<vale. argo. 7.131>	Quid me autem sic ille mouet, superetne labores
<vale. argo. 7.132>	An cadat et tanto turbetur Graecia luctu?
<vale. argo. 7.133>	Saltem, fata uirum si iam suprema ferebant,
<vale. argo. 7.134>	Iussus ad ignotos potius foret ire tyrannos
<vale. argo. 7.135>	O utinam, ut tandem non hac moreretur in urbe!
<vale. argo. 7.136>	Namque et sidereo nostri de sanguine Phrixi
<vale. argo. 7.137>	Dicitur, et caram uidi indoluisse sororem,
<vale. argo. 7.138>	Seque ait has iussis actum miser ire per undas.
<vale. argo. 7.139>	At redeat quocumque modo meque ista precari
<vale. argo. 7.140>	Nesciat atque meum non oderit ille parentem."
<vale. argo. 7.141>	Dixerat haec stratoque graues proiecerat artus
<vale. argo. 7.142>	Si ueniat miserata quies, cum saeuior ipse
<vale. argo. 7.143>	Turbat agitque sopor; supplex hinc sternitur hospes,
<vale. argo. 7.144>	Hinc pater. illa noua rumpit formidine somnos
<vale. argo. 7.145>	Erigiturque toro; famulas carosque penates
<vale. argo. 7.146>	Agnoscit, modo Thessalicas raptata per urbes:
<vale. argo. 7.147>	Turbidus ut Poenis caecisque pauoribus ensem
<vale. argo. 7.148>	Corripit et saeuae ferit agmina matris Orestes;
<vale. argo. 7.149>	Ipsum angues, ipsum horrisoni quatit ira flagelli
<vale. argo. 7.150>	Atque iterum infestae se feruere caede Lacaenae
<vale. argo. 7.151>	Credit auens falsaque redit de strage dearum
<vale. argo. 7.152>	Fessus et in miserae collabitur ora sororis.
<vale. argo. 7.153>	His ubi nequiquam nutantem Colchida curis
<vale. argo. 7.154>	Iuno uidet necdum extremo parere furori
<vale. argo. 7.155>	Non iam mentitae uultum uocemque resumit
<vale. argo. 7.156>	Chalciopes. quando ardor hebet leuiorque pudori
<vale. argo. 7.157>	Mensque obnixa malo, tenues sublimis in auras
<vale. argo. 7.158>	Tollitur et fuluo Venerem uestigat Olympo.
<vale. argo. 7.159>	"Sum memor ut *tecum* mecum partita laborem;
<vale. argo. 7.160>	Illa nimis sed dura manet conuersaque in iram
<vale. argo. 7.161>	Et furias dolet ac me nunc decepta reliquit.
<vale. argo. 7.162>	I precor atque istum quo me frustratur amorem
<vale. argo. 7.163>	Vince *precor* patriis ut tandem euadere tectis
<vale. argo. 7.164>	Audeat atque meum casu defendere ab omni
<vale. argo. 7.165>	Aesoniden. quin illa sacro, quo freta, ueneno
<vale. argo. 7.166>	Illum etiam totis astantem noctibus anguem,
<vale. argo. 7.167>	Qui nemus omne suum quique aurea (respice porro)
<vale. argo. 7.168>	Vellera tot spiris circum, tot ductibus implet,
<vale. argo. 7.169>	*soluat* et in somnos ingenti soluat ab orno.
<vale. argo. 7.170>	Haec tibi nunc, Furiis atque ipsi cetera mando."
<vale. argo. 7.171>	Tum Venus aligerum mater sic fatur Amorum:
<vale. argo. 7.172>	"Nec tibi cum primos aggressa es flectere sensus
<vale. argo. 7.173>	Virginis ignotaque animum contingere cura
<vale. argo. 7.174>	Defuimus, data continuo <quin> cingula soli
<vale. argo. 7.175>	Nostra tibi, quis mota loco labefactaque cessit.
<vale. argo. 7.176>	Haud satis est, sed me ipsa opus et cunctantia poscunt
<vale. argo. 7.177>	Pectora me dubiusque pudor. iam foedera faxo
<vale. argo. 7.178>	Aesonii petat ipsa uiri metuatque morari.
<vale. argo. 7.179>	Tu fac luciferae citus ad delubra Dianae
<vale. argo. 7.180>	Deueniat, sacras solita est ubi fundere taedas
<vale. argo. 7.181>	Colchis et aequali dominam lustrare caterua.
<vale. argo. 7.182>	Nec te nunc Hecates subeat metus, aut mea forte
<vale. argo. 7.183>	Impediat ne coepta time. quin audeat opto;
<vale. argo. 7.184>	Continuo transibit amor cantuque trilingui
<vale. argo. 7.185>	Ipsam flammiferos cogam compescere tauros."
<vale. argo. 7.186>	Amplexuque petit; uolucrem tunc aspicit Irin
<vale. argo. 7.187>	Festinamque iubet monitis parere Diones
<vale. argo. 7.188>	Et iuuenem Aesonium praedicto sistere luco.
<vale. argo. 7.189>	Protinus hinc Iris Minyas, Cytherea petiuit
<vale. argo. 7.190>	Colchida, Caucaseis speculatrix Iuno resedit
<vale. argo. 7.191>	Rupibus attonitos Aeaea in moenia uultus
<vale. argo. 7.192>	Speque metuque tenens et adhuc ignara futuri.
<vale. argo. 7.193>	Vix primas occulta Venus prospexerat arces:
<vale. argo. 7.194>	Virginis ecce nouus mentem perstringere languor
<vale. argo. 7.195>	Incipit; ingeminant commotis questibus aestus.
<vale. argo. 7.196>	Ergo iterum sensus uarios super hospite uoluens
<vale. argo. 7.197>	Maeret et absenti nequiquam talia fatur:
<vale. argo. 7.198>	"Si tibi Thessalicis, nunc si tua forte uenenis
<vale. argo. 7.199>	Mater et heu siqua est posset succurrere coniunx!
<vale. argo. 7.200>	Quidne tuos uirgo possim nisi flere labores?
<vale. argo. 7.201>	Hoc satis ipse *etiam spectare supremos
<vale. argo. 7.202>	Atque iterum durae cogar comes ire sorori!
<vale. argo. 7.203>	Et nunc ille sua non quemquam sorte moueri,
<vale. argo. 7.204>	Non ullum meminisse putat, cumque omnibus odit
<vale. argo. 7.205>	Me quoque. siquando fuerit tamen ulla potestas
<vale. argo. 7.206>	Illum ego qui diris cinis ultimus haeserit aruis
<vale. argo. 7.207>	Ossaque quis tauri saeuusque pepercerit ignis
<vale. argo. 7.208>	Componam sedemque dabo. fas tunc mihi manes
<vale. argo. 7.209>	Dilexisse uiri tumuloque has reddere curas."
<vale. argo. 7.210>	Dixerat. ecce toro Venus improuisa resedit,
<vale. argo. 7.211>	Sicut erat mutata deam mentitaque pictis
<vale. argo. 7.212>	Vestibus et magica Circen Titanida uirga.
<vale. argo. 7.213>	Illa, uelut lenti fallatur imagine somni,
<vale. argo. 7.214>	Sic oculos incerta tenet magnique sororem
<vale. argo. 7.215>	Paulatim putat esse patris. tum flebile gaudens
<vale. argo. 7.216>	Prosiluit saeuaeque ultro tulit oscula diuae
<vale. argo. 7.217>	Ac prior "o tandem, uix tandem reddita Circe,
<vale. argo. 7.218>	Dura, tuis, quae te biiugis serpentibus egit
<vale. argo. 7.219>	Hinc fuga quaeue fuit patriis mora gratior oris?
<vale. argo. 7.220>	Ante et Thessalicae Phasin petiere carinae
<vale. argo. 7.221>	Perque tot infelix frustra uada uenit Iason
<vale. argo. 7.222>	Quam patriae te mouit amor." tum cetera rumpit
<vale. argo. 7.223>	Occurritque Venus: "tu nunc mihi causa uiarum
<vale. argo. 7.224>	Sola, tuae uenio, iam pridem ignaua, iuuentae.
<vale. argo. 7.225>	Cetera parce queri neu me, meliora secutam,
<vale. argo. 7.226>	Argue; quippe etiam reputentur munera diuum.
<vale. argo. 7.227>	Omnibus hunc potius communem animantibus orbem
<vale. argo. 7.228>	Communes et crede deos. patriam inde uocato
<vale. argo. 7.229>	Qua redit itque dies, nec nos, o nata, malignus
<vale. argo. 7.230>	Clauserit hoc uno semper sub frigore mensis.
<vale. argo. 7.231>	Fas mihi non habiles, fas et tibi linquere Colchos.
<vale. argo. 7.232>	Et nunc Ausonii coniunx ego regia Pici
<vale. argo. 7.233>	Nec mihi flammiferis horrent ibi pascua tauris
<vale. argo. 7.234>	Meque uides Tusci dominam maris: at tibi quinam
<vale. argo. 7.235>	Sauromatae, miseranda, proci? cui uadis Hibero,
<vale. argo. 7.236>	Ei mihi, uel saeuo coniunx non una Gelono?"
<vale. argo. 7.237>	Illa deae contra iamdudum spernere uoces.
<vale. argo. 7.238>	"Non ita me immemorem magnae Perseidos" inquit
<vale. argo. 7.239>	"Cernis ut infelix thalamos ego cogar in illos.
<vale. argo. 7.240>	I precor atque illum pro me dimitte timorem.
<vale. argo. 7.241>	Sed magis his miseram, quando potes, eripe curis
<vale. argo. 7.242>	Vnde metus aestusque mihi quaeque aspera, mater,
<vale. argo. 7.243>	Perpetior dubiae iamdudum incendia mentis.
<vale. argo. 7.244>	Nulla quies animo, nullus sopor, arida **
<vale. argo. 7.245>	Quaere malis nostris requiem mentemque repone,
<vale. argo. 7.246>	Redde diem noctemque mihi, da prendere uestes
<vale. argo. 7.247>	Somniferas ipsaque oculos componere uirga.
<vale. argo. 7.248>	Tu quoque nil, mater, prodes mihi; fortior ante
<vale. argo. 7.249>	Sola fui. tristes thalamos infestaque cerno
<vale. argo. 7.250>	Omnia, uipereos ipsi tibi surgere crines."
<vale. argo. 7.251>	Talia uerba dabat collapsaque flebat iniquae
<vale. argo. 7.252>	In Veneris Medea sinus pestemque latentem
<vale. argo. 7.253>	Ossibus atque imi monstrabat pectoris ignem.
<vale. argo. 7.254>	Occupat amplexu Venus et furialia figit
<vale. argo. 7.255>	Oscula permixtumque odiis inspirat amorem,
<vale. argo. 7.256>	Dumque illam uariis maerentem uocibus ambit
<vale. argo. 7.257>	Inque alio sermone tenet "quin hoc" ait "audi
<vale. argo. 7.258>	Atque attolle genas" lacrimisque haec infit obortis:
<vale. argo. 7.259>	"Cum leuis a superis ad te modo laberer auris
<vale. argo. 7.260>	Forte ratem primo fulgentem litore cerno
<vale. argo. 7.261>	Qualem nostra suo numquam dimittere portu
<vale. argo. 7.262>	Vellet adhuc omnes quae detinet insula nautas.
<vale. argo. 7.263>	Vnus ibi ante alios qui tum mihi pulchrior omnes
<vale. argo. 7.264>	Visus erat, longeque ducem mirabar et ipsa,
<vale. argo. 7.265>	Aduolat atque unam comitum ratus esse tuarum
<vale. argo. 7.266>	"Per tibi siquis" ait "morituri protinus horror
<vale. argo. 7.267>	Et quem non meritis uideas occurrere monstris
<vale. argo. 7.268>	Haec precor, haec dominae referas ad uirginis aurem.
<vale. argo. 7.269>	Tu fletus ostende meos; illi has ego uoces,
<vale. argo. 7.270>	Qua datur, hasque manus, ut possum, a litore tendo.
<vale. argo. 7.271>	Ipsae quas mecum per mille pericula traxi
<vale. argo. 7.272>	Defecere deae; spes et uia sola salutis
<vale. argo. 7.273>	Quam dederit, si forte dabit. ne uota repellat,
<vale. argo. 7.274>	Ne, mea, totque animas, quales nec uiderit ultra,
<vale. argo. 7.275>	Dic, precor, auxilio iuuet atque haec nomina seruet.
<vale. argo. 7.276>	Si Pelopis duros prior Hippodamia labores
<vale. argo. 7.277>	Expediit totque ora simul uulgata procorum
<vale. argo. 7.278>	Respiciens tandem patrios exhorruit axes,
<vale. argo. 7.279>	Si dedit ipsa neci fratrem Minoia uirgo,
<vale. argo. 7.280>	Cur non hospitibus fas sit succurrere dignis
<vale. argo. 7.281>	Te quoque et Aeaeos iubeas mitescere campos?
<vale. argo. 7.282>	Occidat aeterna tandem Cadmeia morte
<vale. argo. 7.283>	Iam seges et uiso fumantes hospite tauri.
<vale. argo. 7.284>	Ei mihi quod nullas hic possum exsoluere grates!
<vale. argo. 7.285>	At tamen hoc saeua corpus de morte receptum,
<vale. argo. 7.286>	Hanc animam sciat esse suam. miserebitur ergo?
<vale. argo. 7.287>	Dic" ait "an potius -?", strictumque ruebat in ensem.
<vale. argo. 7.288>	Promisi (ne falle, precor) cumque ipsa mouerer
<vale. argo. 7.289>	Alloquio casuque uiri te passa rogari
<vale. argo. 7.290>	Sum potius: tu laude noua, tu supplice digno
<vale. argo. 7.291>	Dignior es et fama meis iam parta uenenis."
<vale. argo. 7.292>	Torserat illa graui iamdudum lumina uultu
<vale. argo. 7.293>	Vix animos dextramque tenens quin ipsa loquentis
<vale. argo. 7.294>	Iret in ora deae; tanta pudor aestuat ira.
<vale. argo. 7.295>	Verba cauens; horror molles inuaserat annos.
<vale. argo. 7.296>	Iamque toro trepidas infelix obruit aures
<vale. argo. 7.297>	Nec quo ferre fugam nec quo se uertere posset
<vale. argo. 7.298>	Prensa uidet; rupta condi tellure premique
<vale. argo. 7.299>	Iamdudum cupit ac diras euadere uoces.
<vale. argo. 7.300>	Illa sequi iubet et portis exspectat in ipsis
<vale. argo. 7.301>	Saeuus Echionia ceu Penthea Bacchus in aula
<vale. argo. 7.302>	Deserit infectis per roscida cornua uittis,
<vale. argo. 7.303>	Cum tenet ille deum pudibundaque tegmina matris
<vale. argo. 7.304>	Tympanaque et mollem subito miser accipit hastam;
<vale. argo. 7.305>	Haud aliter deserta pauet perque omnia circum
<vale. argo. 7.306>	Fert oculos tectisque negat procedere uirgo.
<vale. argo. 7.307>	Contra saeuus amor, contra periturus Iason
<vale. argo. 7.308>	Vrget et auditae crescunt in pectore uoces.
<vale. argo. 7.309>	Heu quid agat? uidet externo se prodere patrem
<vale. argo. 7.310>	Dura uiro, famam scelerum iamque ipsa suorum
<vale. argo. 7.311>	Prospicit et questu superos questuque fatigat
<vale. argo. 7.312>	Tartara; pulsat humum manibusque immurmurat uncis
<vale. argo. 7.313>	Noctis eram Ditemque ciens, succurrere tandem
<vale. argo. 7.314>	Morte uelint ipsumque simul demittere leto
<vale. argo. 7.315>	Quem propter furit; absentem saeuissima poscit
<vale. argo. 7.316>	Nunc Pelian, tanta iuuenem qui perderet ira:
<vale. argo. 7.317>	Saepe suas misero promittere destinat artes;
<vale. argo. 7.318>	Dein negat atque una potius decernit *in ira,*
<vale. argo. 7.319>	Ac neque tam turpi cessuram semper amori
<vale. argo. 7.320>	Proclamat neque opem ignoto uiresque daturam
<vale. argo. 7.321>	Atque toro proiecta manet, cum uisa uocari
<vale. argo. 7.322>	Rursus et impulso sonuerunt cardine postes.
<vale. argo. 7.323>	Ergo ubi nescioquo penitus se numine uinci
<vale. argo. 7.324>	Sentit et abscisum quicquid pudor ante monebat
<vale. argo. 7.325>	Tum thalami penetrale petit quae maxima norat
<vale. argo. 7.326>	Auxilia Haemoniae quaerens pro rege carinae.
<vale. argo. 7.327>	Vtque procul magicis spirantia tecta uenenis
<vale. argo. 7.328>	Et saeuae patuere fores oblataque contra
<vale. argo. 7.329>	Omnia quae ponto, quae manibus eruit imis
<vale. argo. 7.330>	Et quae sanguineo lunae destrinxit ab ore
<vale. argo. 7.331>	"Tune sequeris" ait "quidquam aut patiere pudendum
<vale. argo. 7.332>	Cum tibi tot mortes scelerisque breuissima tanti
<vale. argo. 7.333>	Effugia?" haec dicens qua non uelocior ulla
<vale. argo. 7.334>	Pestis erat toto nequiquam lumine lustrat
<vale. argo. 7.335>	Cunctaturque super morituraque colligit iras.
<vale. argo. 7.336>	O nimium iucunda dies, quam cara sub ipsa
<vale. argo. 7.337>	Morte magis! stetit <et> sese mirata furentem est.
<vale. argo. 7.338>	"Occidis heu; primo potes hoc durare sub aeuo?
<vale. argo. 7.339>	Nec tu lucis" ait "nec uideris ulla iuuentae
<vale. argo. 7.340>	Gaudia, non dulces fratris pubescere malas?
<vale. argo. 7.341>	Hunc quoque, quicumque est, crudelis, Iasona nescis
<vale. argo. 7.342>	Morte perire tua, qui te nunc inuocat unam,
<vale. argo. 7.343>	Qui rogat, heu nostro quam primam in litore uidit?
<vale. argo. 7.344>	Cur tibi fallaces placuit coniungere dextras
<vale. argo. 7.345>	Tunc, pater, atque istis iuuenem non perdere monstris
<vale. argo. 7.346>	Protinus? ipsa etiam, fateor, tunc ipsa uolebam.
<vale. argo. 7.347>	Testor, cara, tuas, Circe Titania, uoces,
<vale. argo. 7.348>	Te ducente sequor, tua me, grandaeua, fatigant
<vale. argo. 7.349>	Consilia et monitis cedo minor." haec ubi fata
<vale. argo. 7.350>	Rursus ad Haemonii iuuenis curamque metumque
<vale. argo. 7.351>	Vertitur, hunc solum propter seu uiuere gaudens
<vale. argo. 7.352>	Siue mori, quodcumque uelit. maiora precatur
<vale. argo. 7.353>	Carmina, maiores: Hecaten immittere uires
<vale. argo. 7.354>	Nunc sibi, nec notis stabat contenta uenenis.
<vale. argo. 7.355>	Cingitur inde sinus et, qua sibi fida magis uis
<vale. argo. 7.356>	Nulla, Prometheae florem de sanguine fibrae
<vale. argo. 7.357>	Caucaseum promit nutritaque gramina *ponti*
<vale. argo. 7.358>	Quae sacer ille niues inter tristesque pruinas
<vale. argo. 7.359>	Durat alitque cruor cum uiscere uultur adeso
<vale. argo. 7.360>	Tollitur e scopulis et rostro irrorat aperto.
<vale. argo. 7.361>	Idem nec longi languescit finibus aeui
<vale. argo. 7.362>	Immortale uirens, idem stat fulmina contra
<vale. argo. 7.363>	Saluus et in mediis florescunt ignibus herbae.
<vale. argo. 7.364>	Prima Hecate Stygiis duratam fontibus harpen
<vale. argo. 7.365>	Intulit et ualidas scopulis effodit aristas;
<vale. argo. 7.366>	Mox famulae monstrata seges, quae lampade Phoebes
<vale. argo. 7.367>	Sub decima iuga feta metit saeuitque per omnes
<vale. argo. 7.368>	Reliquias saniemque dei; gemit irritus ille
<vale. argo. 7.369>	Colchidos ora tuens; totos tunc contrahit artus
<vale. argo. 7.370>	Sponte dolor cunctaeque tremunt sub falce catenae.
<vale. argo. 7.371>	Talibus infelix contra sua regna uenenis
<vale. argo. 7.372>	Instruitur noctique tremens infertur opacae.
<vale. argo. 7.373>	Dat dextram blandisque fauens *Venus os quoque soluit
<vale. argo. 7.374>	Alloquiis iunctoque trahit per moenia passu.
<vale. argo. 7.375>	Qualis adhuc teneros ubi primum callida fetus
<vale. argo. 7.376>	Mater ab excelso produxit in aera nido
<vale. argo. 7.377>	Hortaturque sequi breuibusque insurgere pinnis;
<vale. argo. 7.378>	Illos caerulei primum ferit horror Olympi
<vale. argo. 7.379>	Iamque redire rogant adsuetaque quaeritur arbor:
<vale. argo. 7.380>	Haud aliter caecae per moenia deficit urbis
<vale. argo. 7.381>	Incedens horretque domos Medea silentes.
<vale. argo. 7.382>	Hic iterum extremae nequiquam in limine portae
<vale. argo. 7.383>	Substitit atque iterum fletus animique soluti
<vale. argo. 7.384>	Respexitque deam paulumque his uocibus haesit:
<vale. argo. 7.385>	"Ipse rogat certe meque ipse implorat Iason?
<vale. argo. 7.386>	Nullane culpa subest, labes non ulla pudoris,
<vale. argo. 7.387>	Nullus amor? nec turpe uiro seruire precanti?"
<vale. argo. 7.388>	Illa nihil contra uocesque abrumpit inanes.
<vale. argo. 7.389>	Et iamiam magico per opaca silentia Colchis
<vale. argo. 7.390>	Coeperat ire sono, montanaque condere uultus
<vale. argo. 7.391>	Numina cumque suis auerti *collibus* amnes.
<vale. argo. 7.392>	Iam stabulis gregibusque pauor strepitusque sepulchris
<vale. argo. 7.393>	Inciderat; stupet ipsa graui nox tardior umbra.
<vale. argo. 7.394>	Iamque tremens longe sequitur Venus; utque sub altas
<vale. argo. 7.395>	Peruenere trabes diuaeque triformis in umbram
<vale. argo. 7.396>	Hic subito ante oculos nondum speratus Iason
<vale. argo. 7.397>	Emicuit, uiditque prior conterrita uirgo.
<vale. argo. 7.398>	Atque hinc se profugam uolucri Thaumantias ala
<vale. argo. 7.399>	Sustulit, inde Venus dextrae dilapsa tenenti.
<vale. argo. 7.400>	Obuius ut sera cum se sub nocte magistris
<vale. argo. 7.401>	Impingit pecorique pauor, qualesue profundum
<vale. argo. 7.402>	Per chaos occurrunt caecae sine uocibus umbrae,
<vale. argo. 7.403>	Haud secus in mediis noctis nemorisque tenebris
<vale. argo. 7.404>	Inciderant ambo attoniti iuxtaque subibant
<vale. argo. 7.405>	Abietibus tacitis aut immotis cyparissis
<vale. argo. 7.406>	Adsimiles, rapidus nondum quas miscuit Auster.
<vale. argo. 7.407>	Ergo, ut erat, uultu defixus uterque silenti
<vale. argo. 7.408>	Noxque suum peragebat iter. iamiam ora leuare
<vale. argo. 7.409>	Aesoniden farique cupit Medea priorem.
<vale. argo. 7.410>	Quam simul effusis pauitantem fletibus heros
<vale. argo. 7.411>	Flagrantesque genas uidit miserumque pudorem
<vale. argo. 7.412>	Has tandem uoces dedit et solatus amantem est.
<vale. argo. 7.413>	"Fersne aliquam spem lucis?" ait. "miserata laborem
<vale. argo. 7.414>	Nempe uenis? an et ipsa mea laetabere morte?
<vale. argo. 7.415>	Ne precor infando similem te, uirgo, parenti
<vale. argo. 7.416>	Gesseris; haud tales decet inclementia uultus.
<vale. argo. 7.417>	Hascine nunc grates, haec exspectata laborum
<vale. argo. 7.418>	Dona dari decuit? sic te sub teste remitti
<vale. argo. 7.419>	Fas mihi, uirgo, *tuum*? iustas da uocibus aures.
<vale. argo. 7.420>	Dic, pater ille tuus tantis me opponere monstris
<vale. argo. 7.421>	Quid meritum aut tales uoluit <cur> pendere poenas?
<vale. argo. 7.422>	An iacet externa quod nunc mihi cuspide Canthus
<vale. argo. 7.423>	Quodque meus uestris cecidit pro moenibus Iphis
<vale. argo. 7.424>	Aut Scythiae tanta inde manus? iussisset abire
<vale. argo. 7.425>	Perfidus atque suis extemplo cedere regnis.
<vale. argo. 7.426>	Spem mihi promissam per quae discrimina rursus
<vale. argo. 7.427>	Et reddat qua lege uides. occumbere tandem
<vale. argo. 7.428>	Possumus, idque sedet quam non quaecumque subire
<vale. argo. 7.429>	Patris iussa tui; numquam sine uellere abibo
<vale. argo. 7.430>	Hinc ego, degenerem nec tu me prima uidebis."
<vale. argo. 7.431>	Haec ait. illa tremens, ut supplicis aspicit ora
<vale. argo. 7.432>	Conticuisse uiri iamque et sua uerba reposci,
<vale. argo. 7.433>	Nec quibus incipiat demens uidet ordine nec quo
<vale. argo. 7.434>	Quoue tenus, prima cupiens effundere uoce
<vale. argo. 7.435>	Omnia, sed nec prima pudor dat uerba timenti.
<vale. argo. 7.436>	Haeret et attollens uix tandem lumina fatur.
<vale. argo. 7.437>	"Quid, precor, in nostras uenisti, Thessale, terras?
<vale. argo. 7.438>	Vnde mei spes ulla tibi, tantosque petisti
<vale. argo. 7.439>	Cur non ipse tua fretus uirtute labores?
<vale. argo. 7.440>	Nempe ego si patriis timuissem excedere tectis
<vale. argo. 7.441>	Occideras, nempe hanc animam cras saeua manebant
<vale. argo. 7.442>	Funera. Iuno ubi nunc, ubi nunc Tritonia uirgo,
<vale. argo. 7.443>	Sola tibi quoniam tantis in casibus adsum
<vale. argo. 7.444>	Externae regina domus? miraris et ipse,
<vale. argo. 7.445>	Credo, nec agnoscunt hae nunc Aeetida siluae.
<vale. argo. 7.446>	Sed fatis sum uicta tuis; cape munera supplex
<vale. argo. 7.447>	Non mea, teque iterum Pelias si perdere quaeret
<vale. argo. 7.448>	Inque alios casus, alias <si> mittet ad urbes,
<vale. argo. 7.449>	Heu formae ne crede tuae." Titania iamque
<vale. argo. 7.450>	Gramina Persaeasque sinu depromere uires
<vale. argo. 7.451>	Coeperat his<que> iterum compellat Iasona dictis:
<vale. argo. 7.452>	"Si tamen aut superis aliquam spem ponis <in istis>
<vale. argo. 7.453>	Aut tua praesenti uirtus [te] educere leto
<vale. argo. 7.454>	Si te forte potest, etiam nunc deprecor, hospes,
<vale. argo. 7.455>	Me sine et insontem misero dimitte parenti."
<vale. argo. 7.456>	Dixerat. extemplo (neque enim immatura ruebant
<vale. argo. 7.457>	Sidera et extremum suspexerat axe Booten)
<vale. argo. 7.458>	Cum gemitu et multo iuueni medicamina fletu
<vale. argo. 7.459>	Non secus ac patriam pariter famamque decusque
<vale. argo. 7.460>	Obicit; ille manu subit et uim corripit omnem.
<vale. argo. 7.461>	Inde ubi facta nocens et non reuocabilis unquam
<vale. argo. 7.462>	Cessit ab ore pudor propiorque impleuit Erinys,
<vale. argo. 7.463>	Carmina nunc totos uoluit figitque per artus
<vale. argo. 7.464>	Aesonidae et totum septeno murmure fertur
<vale. argo. 7.465>	Per clipeum atque uiro grauiorem reddidit hastam,
<vale. argo. 7.466>	Iamque sui tauris languent absentibus ignes.
<vale. argo. 7.467>	"Nunc age et has" inquit "cristas galeamque resume
<vale. argo. 7.468>	Quam modo funerea tenuit Discordia dextra.
<vale. argo. 7.469>	Hanc iace per medias, cum uerteris aequora, messes;
<vale. argo. 7.470>	Protinus in sese conuersa furoribus ibit
<vale. argo. 7.471>	Cuncta phalanx, atque ipse fremens mirabitur et me
<vale. argo. 7.472>	Respiciet fortasse pater." sic deinde locuta
<vale. argo. 7.473>	Iam magis atque magis mentem super alta ferebat
<vale. argo. 7.474>	Aequora, pandentes Minyas iam uela uidebat
<vale. argo. 7.475>	Se sine. tum uero extremo percussa dolore
<vale. argo. 7.476>	Arripit Aesoniden dextra ac summissa profatur.
<vale. argo. 7.477>	"Sis memor, oro, mei, contra memor ipsa manebo,
<vale. argo. 7.478>	Crede, tui. quantum hinc aberis, dic quaeso, profundi?
<vale. argo. 7.479>	Quod caeli spectabo latus? sed te quoque tangat
<vale. argo. 7.480>	Cura mei quocumque loco, quoscumque per annos,
<vale. argo. 7.481>	Atque hunc te meminisse uelis et nostra fateri
<vale. argo. 7.482>	Munera, seruatum pudeat nec uirginis arte.
<vale. argo. 7.483>	Ei mihi, cur nulli stringunt tua lumina fletus?
<vale. argo. 7.484>	An me mox merita morituram patris ab ira
<vale. argo. 7.485>	Dissimulas? te regna tuae felicia gentis,
<vale. argo. 7.486>	Te coniunx natique manent; ego prodita abibo.
<vale. argo. 7.487>	Nec queror et pro te lucem quoque laeta relinquam."
<vale. argo. 7.488>	Protinus hospes ad haec (tacitis nam cantibus illum
<vale. argo. 7.489>	Flexerat et simili iamdudum afflabat amore)
<vale. argo. 7.490>	"Tune" ait "Aesoniden quicquam te uelle relicta
<vale. argo. 7.491>	Credis et ulla peti sine te loca? redde tyranno
<vale. argo. 7.492>	Me potius, recipe ingratos atque exue cantus.
<vale. argo. 7.493>	Quis mihi lucis amor? patriam cur amplius optem
<vale. argo. 7.494>	Si non et genitor te primam amplectitur Aeson
<vale. argo. 7.495>	Teque tuo longe fulgentem uellere gaudens
<vale. argo. 7.496>	Spectat et ad primos procumbit Graecia fluctus?
<vale. argo. 7.497>	Respice ad has uoces et iam, precor, adnue coniunx.
<vale. argo. 7.498>	Per te, quae superis diuisque potentior imis,
<vale. argo. 7.499>	Perque haec, uirgo, tuo redeuntia sidera nutu
<vale. argo. 7.500>	Atque per has nostri iuro discriminis horas:
<vale. argo. 7.501>	Vnquam ego si meriti sim noctis <et> immemor huius,
<vale. argo. 7.502>	Si te sceptra, domum, si te liquisse parentes
<vale. argo. 7.503>	Senseris et me iam non haec promissa tuentem,
<vale. argo. 7.504>	Tum me non tauros iuuet euasisse ferosque
<vale. argo. 7.505>	Terrigenas, tum me tectis tua turbet in ipsis
<vale. argo. 7.506>	Flamma tuaeque artes; nullus succurrere contra
<vale. argo. 7.507>	Ingrato queat, et siquid tu saeuius istis
<vale. argo. 7.508>	Adicias meque in medio terrore relinquas."
<vale. argo. 7.509>	Audiit atque simul meritis periuria poenis
<vale. argo. 7.510>	Despondet questus semper Furor ultus amantis.
<vale. argo. 7.511>	Haec ubi dicta, tamen perstant defixus uterque
<vale. argo. 7.512>	Et nunc ora leuant audaci laeta iuuenta,
<vale. argo. 7.513>	Ora simul totiens dulces rapientia uisus,
<vale. argo. 7.514>	Nunc deicit uultus aeger pudor et mora dictis
<vale. argo. 7.515>	Redditur, ac rursus conterret Iasona uirgo.
<vale. argo. 7.516>	"Accipe perdomitis quae deinde pericula tauris
<vale. argo. 7.517>	Et quis in Aeolio maneat te uellere custos.
<vale. argo. 7.518>	Nondum cuncta tibi, fateor, promissa peregi;
<vale. argo. 7.519>	Saeuior ingenti Mauortis in arbore restat,
<vale. argo. 7.520>	Crede, labor; quem - tanta utinam fiducia nostri
<vale. argo. 7.521>	Sit mihi nocturnaeque Hecates nostrique uigoris-
<vale. argo. 7.522>	Dixerat, utque uirum doceat quae monstra supersint
<vale. argo. 7.523>	Protinus immensis recubantem anfractibus anguem
<vale. argo. 7.524>	Turbat et Haemonii subito ducis obicit umbram.
<vale. argo. 7.525>	Ille, quod haud alias, stetit et trepidantia torsit
<vale. argo. 7.526>	Sibila, seque metu postquam sua uellera circum
<vale. argo. 7.527>	Sustulit atque omnis spiris exhorruit arbor
<vale. argo. 7.528>	Incipit inde sequi et uacuo furit ore per auras.
<vale. argo. 7.529>	"Quis fragor hic? quaenam tantae, dic, uirgo, ruinae?"
<vale. argo. 7.530>	Exclamat stricto Aesonides stans frigidus ense.
<vale. argo. 7.531>	Illa trahit ridens tandemque ait angue represso
<vale. argo. 7.532>	"Hunc tibi postremum nostri parat ira parentis,
<vale. argo. 7.533>	Heu miser, heu tantis iterum mihi care periclis.
<vale. argo. 7.534>	O utinam haud ullo te sim uisura labore
<vale. argo. 7.535>	Ipsam caeruleis squalentem nexibus ornum
<vale. argo. 7.536>	Ipsaque peruigilis calcantem lumina monstri;
<vale. argo. 7.537>	Contingat mox deinde mori." sic fata profugit
<vale. argo. 7.538>	Seque sub extremis in moenia rettulit umbris.
<vale. argo. 7.539>	Et iam puniceo regem spes uana sub ortu
<vale. argo. 7.540>	Extulerat, quantis nox una diremerit undis
<vale. argo. 7.541>	Aesoniden, liberne freto iam uultus aperto
<vale. argo. 7.542>	Vtque prius totum sileat mare. dumque ea longe
<vale. argo. 7.543>	Explorare *quaeat* contra uenit Arcas Echion
<vale. argo. 7.544>	Dicta ferens iam Circaeis Mauortis in agris
<vale. argo. 7.545>	Stare uirum, daret aeripedes in proelia tauros.
<vale. argo. 7.546>	Et "uocor en ultro" dixit "spesque addidit alas.
<vale. argo. 7.547>	Vos mihi nunc primum in *flammas* inuertite, tauri,
<vale. argo. 7.548>	Aequora, nunc totas aperite et uoluite flammas;
<vale. argo. 7.549>	Exeat Haemonio messis memoranda colono.
<vale. argo. 7.550>	Tuque tuum <in> pestem Graium da, nata, draconem;
<vale. argo. 7.551>	Ipsius aspectu pereant in uelleris, ipsa
<vale. argo. 7.552>	Terga mihi diros seruent infecta cruores."
<vale. argo. 7.553>	Fatur et effusis pandi iubet aequora tauris.
<vale. argo. 7.554>	Pars et Echionii subeunt immania dentis
<vale. argo. 7.555>	Semina, pars diri portant graue robur aratri.
<vale. argo. 7.556>	At sua magnanimum contra Pagasaea iuuentus
<vale. argo. 7.557>	Prosequitur stipatque ducem; tum maxima quisque
<vale. argo. 7.558>	Dicta dedit saeuisque procul discessit in agris.
<vale. argo. 7.559>	Fixerat ille gradus totoque ex agmine solus
<vale. argo. 7.560>	Stabat *ut extremis desertus ab oribus axis,*
<vale. argo. 7.561>	Quem iam lassa dies Austrique ardentis harenae
<vale. argo. 7.562>	Aut quem Rhipaeas exstantem rursus ad arces
<vale. argo. 7.563>	Nix et caerulei Boreae ferus abstulit horror;
<vale. argo. 7.564>	Cum subito attoniti longissima Phasidis unda
<vale. argo. 7.565>	Caucaseaeque trabes omnisque Aeetia tellus
<vale. argo. 7.566>	Fulsit et ardentes stabula effudere tenebras.
<vale. argo. 7.567>	Ac uelut ex una siquando nube corusci
<vale. argo. 7.568>	Ira Iouis torsit geminos mortalibus ignes,
<vale. argo. 7.569>	Aut duo cum pariter ruperunt uincula uenti
<vale. argo. 7.570>	Dantque fugam, sic tunc claustris euasit uterque
<vale. argo. 7.571>	Taurus et immani proflauit turbine flammas
<vale. argo. 7.572>	Arduus atque atro uoluens incendia fluctu.
<vale. argo. 7.573>	Horruit Argoae legio ratis, horruit audax
<vale. argo. 7.574>	Qui modo uirgineis seruari cantibus Idas
<vale. argo. 7.575>	Flebat, et inuito prospexit Colchida uultu.
<vale. argo. 7.576>	Non tulit ipse moras seseque immisit Iason;
<vale. argo. 7.577>	Diuersos postquam ire uidet galeamque minantem
<vale. argo. 7.578>	Quassat <et> errantem dextra ciet obuius ignem.
<vale. argo. 7.579>	<>
<vale. argo. 7.580>	<>
<vale. argo. 7.581>	Cunctatus paulum subito furit. aequora non sic
<vale. argo. 7.582>	In scopulos irata ruunt eademque recedunt
<vale. argo. 7.583>	Fracta retro. bis fulmineis se flatibus infert
<vale. argo. 7.584>	Obnubitque uirum, sed non incendia Colchis
<vale. argo. 7.585>	Aspirare sinit clipeoque illiditur ignis
<vale. argo. 7.586>	Frigidus et uiso pallescit flamma ueneno.
<vale. argo. 7.587>	Inicit Aesonides dextram atque ardentia *mittit*
<vale. argo. 7.588>	Cornua, dein totis propendens uiribus haeret.
<vale. argo. 7.589>	Ille uirum atque ipsam tunc te, Medea, recusans
<vale. argo. 7.590>	Concutit et tota nitentem *carminis* ira
<vale. argo. 7.591>	Portat iners; tandem grauius mugire recedens
<vale. argo. 7.592>	Incipit et fesso uictus descendere cornu.
<vale. argo. 7.593>	Respicit hinc socios immania uincula poscens
<vale. argo. 7.594>	Aesonides iamque ora premit trahiturque trahitque
<vale. argo. 7.595>	Obnixusque genu superat cogitque trementes
<vale. argo. 7.596>	Sub iuga aena toros. alium dehinc turbida Colchis
<vale. argo. 7.597>	Exarmat lentumque offert timideque minantem
<vale. argo. 7.598>	Iamque propinquanti noctem implicat; ille fatiscens
<vale. argo. 7.599>	In caput inque umeros ipsa ui molis et irae
<vale. argo. 7.600>	Proruit. inuadit totusque incumbit Iason
<vale. argo. 7.601>	Desuper atque suis defixum flatibus urget,
<vale. argo. 7.602>	Vtque dedit uinclis ualidoque obstrinxit aratro
<vale. argo. 7.603>	Suscitat ipse genu saeuaque agit insuper hasta,
<vale. argo. 7.604>	Non secus a medio quam qui telluris hiatu
<vale. argo. 7.605>	Terga recentis equi primumque inuasit habenis
<vale. argo. 7.606>	Murmur et in summa Lapithes apparuit Ossa.
<vale. argo. 7.607>	Ille, uelut campos Libyes ac pinguia Nili
<vale. argo. 7.608>	Fertilis arua secet, plena sic semina dextra
<vale. argo. 7.609>	Spargere gaudet agris oneratque noualia bello.
<vale. argo. 7.610>	Martius hic primum ter uomere fusus ab ipso
<vale. argo. 7.611>	Clangor et ex omni sonuerunt cornua sulco;
<vale. argo. 7.612>	Bellatrix tunc gleba quati pariterque creari
<vale. argo. 7.613>	Armarique phalanx totisque insurgere campis.
<vale. argo. 7.614>	Cessit et ad socios paulum se rettulit heros
<vale. argo. 7.615>	Opperiens ubi prima sibi daret agmina tellus.
<vale. argo. 7.616>	At uero ut summis iam rura recedere cristis
<vale. argo. 7.617>	Vidit et infesta uibrantes casside terras
<vale. argo. 7.618>	Aduolat atque, imo tellus qua proxima collo
<vale. argo. 7.619>	Necdum umeri uidere diem, prior ense sequaci
<vale. argo. 7.620>	Aequat humo truncos; rutilum thoraca sequenti
<vale. argo. 7.621>	Aut primas a matre manus premit obuius ante.
<vale. argo. 7.622>	Nec magis aut illis aut illis milibus ultra
<vale. argo. 7.623>	Sufficit, ad dirae quam cum Tirynthius Hydrae
<vale. argo. 7.624>	Agmina Palladios defessus respicit ignes.
<vale. argo. 7.625>	Ergo iterum ad socias conuertere Colchidos artes
<vale. argo. 7.626>	Et galeae nexus ac uincula dissipat imae
<vale. argo. 7.627>	Cunctaturque tamen totique occurrere bello
<vale. argo. 7.628>	Ipse cupit; spes nulla datur, sic undique densant
<vale. argo. 7.629>	Terrigenae iam signa duces clamore tubaque.
<vale. argo. 7.630>	Iamque omnes uidere uirum iamque omnia contra
<vale. argo. 7.631>	Tela ibant. tum uero amens discrimine tanto
<vale. argo. 7.632>	Quam modo Tartareo galeam Medea ueneno
<vale. argo. 7.633>	<>
<vale. argo. 7.634>	In medios torsit; conuersae protinus hastae.
<vale. argo. 7.635>	Qualis ubi attonitos maestae Phrygas annua Matris
<vale. argo. 7.636>	Ira uel exsectos lacerat Bellona comatos,
<vale. argo. 7.637>	Haud secus accensas subito Medea cohortes
<vale. argo. 7.638>	Implicat et miseros agit in sua proelia fratres.
<vale. argo. 7.639>	Omnis ibi Aesoniden sterni putat, omnibus ira
<vale. argo. 7.640>	Letifera est. stupet Aeetes ultroque furentes
<vale. argo. 7.641>	Ipse uiros reuocare cupit, sed cuncta iacebant
<vale. argo. 7.642>	Agmina, nec quisquam primus ruit aut super ullus
<vale. argo. 7.643>	Linquitur atque hausit subito sua funera tellus.
<vale. argo. 7.644>	Protinus in fluuium fumantibus euolat armis
<vale. argo. 7.645>	Aesonides, qualis Getico de puluere Mauors
<vale. argo. 7.646>	Intrat equis uritque grauem sudoribus Hebrum,
<vale. argo. 7.647>	Aut niger ex antris rutilique a fulminis aestu
<vale. argo. 7.648>	Cum fugit et Siculo respirat in aequore Cyclops.
<vale. argo. 7.649>	Redditus hinc tandem sociosque amplexus ouantes
<vale. argo. 7.650>	Haud iam mendacem promissa reposcere regem
<vale. argo. 7.651>	Dignatur, nec, si ipse sibi terga ingerat ultro
<vale. argo. 7.652>	Qui pepigit, uelit in pacem dextramque reuerti
<vale. argo. 7.653>	Amplius; ambo truces, ambo abscessere minantes.
<vale. argo. 8.1>	At trepidam in thalamis et iam sua facta pauentem
<vale. argo. 8.2>	Colchida circa omnes pariter furiaeque minaeque
<vale. argo. 8.3>	Patris habent, nec caerulei timor aequoris ultra
<vale. argo. 8.4>	Nec miserae terra ulla procul; quascumque per undas
<vale. argo. 8.5>	Ferre fugam, quamcumque cupit iam scandere puppem.
<vale. argo. 8.6>	Vltima uirgineis tunc flens dedit oscula uittis
<vale. argo. 8.7>	Quosque fugit complexa toros crinemque genasque
<vale. argo. 8.8>	Ante *peranti* carpsit uestigia somni
<vale. argo. 8.9>	Atque haec impresso gemuit miseranda cubili:
<vale. argo. 8.10>	"O mihi si profugae genitor nunc ipse supremos
<vale. argo. 8.11>	Amplexus, Aeeta, dares fletusque uideres
<vale. argo. 8.12>	Ecce meos! ne crede, pater, non carior ille est
<vale. argo. 8.13>	Quem sequimur; tumidis utinam simul obruar undis.
<vale. argo. 8.14>	Tu precor haec longa placidus mox sceptra senecta
<vale. argo. 8.15>	Tuta geras meliorque tibi sit cetera proles."
<vale. argo. 8.16>	Dixit et Haemonio numquam spernenda marito
<vale. argo. 8.17>	Condita letiferis promit medicamina cistis
<vale. argo. 8.18>	Virgineosque sinus ipsumque monile uenenis
<vale. argo. 8.19>	Implicat ac saeuum super omnibus addidit ensem.
<vale. argo. 8.20>	Inde uelut torto Furiarum erecta flagello
<vale. argo. 8.21>	Prosilit, attonito qualis pede prosilit Ino
<vale. argo. 8.22>	In freta nec parui meminit conterrita nati
<vale. argo. 8.23>	Quem tenet; extremum coniunx ferit irritus Isthmon.
<vale. argo. 8.24>	Iam prior in lucos curis urgentibus heros
<vale. argo. 8.25>	Venerat et nemoris sacra se nocte tegebat
<vale. argo. 8.26>	Tum quoque siderea clarus procul ora iuuenta.
<vale. argo. 8.27>	Qualis adhuc sparsis comitum per lustra cateruis
<vale. argo. 8.28>	Latmius aestiua residet uenator in umbra
<vale. argo. 8.29>	Dignus amore deae, uelatis cornibus et iam
<vale. argo. 8.30>	Luna uenit; roseo talis per nubila ductor
<vale. argo. 8.31>	Implet honore nemus talemque exspectat amantem.
<vale. argo. 8.32>	Ecce autem pauidae uirgo de more columbae
<vale. argo. 8.33>	Quae super ingenti circumdata praepetis umbra
<vale. argo. 8.34>	In quemcumque tremens hominem cadit, haud secus illa
<vale. argo. 8.35>	Acta timore graui mediam se misit; at ille
<vale. argo. 8.36>	Excepit blandoque prior sic ore locutus:
<vale. argo. 8.37>	"O decus in nostros magnum uentura penates
<vale. argo. 8.38>	Solaque tantarum uirgo haud indigna uiarum
<vale. argo. 8.39>	Causa reperta mihi, <iam> iam non ulla requiro
<vale. argo. 8.40>	Vellera teque meae satis est quaesisse carinae.
<vale. argo. 8.41>	Verum age et hoc etiam, quando potes, adice tantis
<vale. argo. 8.42>	Muneribus meritisque tuis; namque aurea iussi
<vale. argo. 8.43>	Terga referre sumus; socios ea gloria tangit."
<vale. argo. 8.44>	Sic ait et primis supplex dedit oscula palmis.
<vale. argo. 8.45>	Contra uirgo nouis iterum singultibus orsa est.
<vale. argo. 8.46>	"Linquo domos patrias te propter opesque meorum
<vale. argo. 8.47>	Nec iam nunc regina loquor sceptrisque relictis
<vale. argo. 8.48>	Vota sequor; serua hanc profugae, prior ipse dedisti
<vale. argo. 8.49>	Quam (scis nempe) fidem. di nostris uocibus adsunt
<vale. argo. 8.50>	Sidera et haec te meque uident. tecum aequora, tecum
<vale. argo. 8.51>	Experiar quascumque uias, modo nequis abactam
<vale. argo. 8.52>	Huc referat me forte dies oculisque parentis
<vale. argo. 8.53>	Ingerar; hoc superos, hoc te quoque deprecor, hospes."
<vale. argo. 8.54>	Haec ait atque furens rapido per deuia passu
<vale. argo. 8.55>	Tollitur. ille haeret comes et miratur euntem,
<vale. argo. 8.56>	Cum subito ingentem media inter nubila flammam
<vale. argo. 8.57>	Conspicit et saeua uibrantes luce tenebras.
<vale. argo. 8.58>	"Quis rubor iste poli? quod tam lugubre refulsit
<vale. argo. 8.59>	Sidus?" ait; reddit trepido cui talia uirgo:
<vale. argo. 8.60>	"Ipsius en oculos et lumina torua draconis
<vale. argo. 8.61>	Aspicis; ille suis haec uibrat fulgura cristis
<vale. argo. 8.62>	Meque pauens contra solam uidet ac uocat ultro,
<vale. argo. 8.63>	Ceu solet, et blanda poscit me pabula lingua.
<vale. argo. 8.64>	Dic age nunc utrum uigilanti hostemque uidenti
<vale. argo. 8.65>	Exuuias auferre uelis, an lumina somno
<vale. argo. 8.66>	Mergimus et domitum potius tibi tradimus anguem?"
<vale. argo. 8.67>	Ille silet, tantus subiit tum uirginis horror.
<vale. argo. 8.68>	Iamque manus Colchis uimenque intenderat astris
<vale. argo. 8.69>	Carmina barbarico fundens pede, teque ciebat,
<vale. argo. 8.70>	Somne pater. "Somne omnipotens, te Colchis ab omni
<vale. argo. 8.71>	Orbe uoco inque unum iubeo nunc ire draconem,
<vale. argo. 8.72>	Quae freta saepe tuo domui, quae nubila cornu
<vale. argo. 8.73>	Fulminaque et toto quicquid micat aethere; sed nunc,
<vale. argo. 8.74>	Nunc age maior ades fratrique simillime Leto.
<vale. argo. 8.75>	Te quoque, Phrixeae pecudis fidissime custos,
<vale. argo. 8.76>	Tempus ab hac oculos tandem deflectere cura.
<vale. argo. 8.77>	Quem metuis me astante dolum? seruabo parumper
<vale. argo. 8.78>	Ipsa nemus; longum interea tu pone laborem."
<vale. argo. 8.79>	Ille haud Aeolio discedere fessus ab auro
<vale. argo. 8.80>	Nec dare permissae, quamuis iuuet, ora quieti
<vale. argo. 8.81>	Sustinet, ac primi percussus nube soporis
<vale. argo. 8.82>	Horruit et dulces excussit ab arbore somnos.
<vale. argo. 8.83>	Contra Tartareis Colchis spumare <uenenis>
<vale. argo. 8.84>	Cunctaque Lethaei quassare silentia rami
<vale. argo. 8.85>	Perstat et aduerso luctantia lumina cantu
<vale. argo. 8.86>	Obruit atque omnem linguaque manuque fatigat
<vale. argo. 8.87>	Vim Stygiam ardentes donec sopor occupet iras.
<vale. argo. 8.88>	Iamque altae cecidere iubae nutatque coactum
<vale. argo. 8.89>	Iam caput atque ingens extra sua uellera ceruix,
<vale. argo. 8.90>	Ceu refluens Padus aut septem proiectus in amnes
<vale. argo. 8.91>	Nilus et Hesperium ueniens Alpheos in orbem.
<vale. argo. 8.92>	Ipsa caput cari postquam Medea draconis
<vale. argo. 8.93>	Vidit humi fusis circum proiecta lacertis
<vale. argo. 8.94>	Seque suumque simul fleuit crudelis alumnum.
<vale. argo. 8.95>	"Non ego te sera talem sub nocte uidebam
<vale. argo. 8.96>	Sacra ferens epulasque tibi, nec talis hianti
<vale. argo. 8.97>	Mella dabam ac nostris nutribam fida uenenis.
<vale. argo. 8.98>	Quam grauida nunc mole iaces, quam segnis inertem
<vale. argo. 8.99>	Flatus habet! nec te saltem, miserande, peremi.
<vale. argo. 8.100>	Heu saeuum passure diem, iam nulla uidebis
<vale. argo. 8.101>	Vellera, nulla tua fulgentia dona sub umbra.
<vale. argo. 8.102>	Cede adeo inque aliis senium nunc digere lucis
<vale. argo. 8.103>	Immemor, oro, mei, nec me tua sibila toto
<vale. argo. 8.104>	Exagitent infesta mari. sed tu quoque cunctas,
<vale. argo. 8.105>	Aesonide, dimitte moras atque effuge raptis
<vale. argo. 8.106>	Velleribus. patrios exstinxi noxia tauros;
<vale. argo. 8.107>	Terrigenas in fata dedi; fusum ecce draconis
<vale. argo. 8.108>	Corpus habes, iamque omne nefas, iam, spero, peregi."
<vale. argo. 8.109>	Quaerenti tunc deinde uiam qua se arduus heros
<vale. argo. 8.110>	Ferret ad aurigerae caput arboris "heia per ipsum
<vale. argo. 8.111>	Scande age et aduerso gressus" ait "imprime dorso."
<vale. argo. 8.112>	Nec mora fit; dictis fidens Cretheia proles
<vale. argo. 8.113>	Calcat et aeriam squamis perfertur ad ornum
<vale. argo. 8.114>	Cuius adhuc rutilam seruabant bracchia pellem
<vale. argo. 8.115>	Nubibus accensis similem aut cum ueste recincta
<vale. argo. 8.116>	Labitur ardenti Thaumantias obuia Phoebo.
<vale. argo. 8.117>	Corripit optatum decus extremumque laborem
<vale. argo. 8.118>	Aesonides, longosque sibi gestata per annos
<vale. argo. 8.119>	Phrixeae monumenta fugae uix reddidit arbor
<vale. argo. 8.120>	Cum gemitu, tristesque super coiere tenebrae.
<vale. argo. 8.121>	Egressi relegunt campos et fluminis ora
<vale. argo. 8.122>	Summa petunt. micat omnis ager, uillisque comantem
<vale. argo. 8.123>	Sidereis totos pellem nunc fundit in artus,
<vale. argo. 8.124>	Nunc in colla refert, nunc implicat ille sinistrae.
<vale. argo. 8.125>	Talis ab Inachiis Nemeae Tirynthius antris
<vale. argo. 8.126>	Ibat adhuc aptans umeris capitique leonem.
<vale. argo. 8.127>	Vt uero sociis, qui tunc praedicta tenebant
<vale. argo. 8.128>	Ostia, per longas apparuit aureus umbras,
<vale. argo. 8.129>	Clamor ab Haemonio surgit grege; se quoque gaudens
<vale. argo. 8.130>	Promouet ad primas iuueni ratis obuia ripas.
<vale. argo. 8.131>	Praecipites agit ille gradus atque aurea misit
<vale. argo. 8.132>	Terga prius, mox attonita cum uirgine puppem
<vale. argo. 8.133>	Insilit ac rapta uictor consistit in hasta.
<vale. argo. 8.134>	Interea patrias saeuus uenit horror ad aures
<vale. argo. 8.135>	Fata domus luctumque ferens fraudemque fugamque
<vale. argo. 8.136>	Virginis. hinc subitis *inflexit* frater in armis,
<vale. argo. 8.137>	Vrbs etiam mox tota coit, uolat ipse senectae
<vale. argo. 8.138>	Immemor Aeetes, complentur litora bello
<vale. argo. 8.139>	Nequiquam, fugit immissis nam puppis habenis.
<vale. argo. 8.140>	Mater adhuc ambas tendebat in aequora palmas
<vale. argo. 8.141>	Et soror atque omnes aliae matresque nurusque
<vale. argo. 8.142>	Colchides aequalesque tibi, Medea, puellae.
<vale. argo. 8.143>	Exstat sola parens impletque ululatibus auras.
<vale. argo. 8.144>	"Siste fugam, medio refer huc ex aequore puppem,
<vale. argo. 8.145>	Nata; potes. quo" clamat "abis? hic turba tuorum
<vale. argo. 8.146>	Omnis et iratus nondum pater; haec tua tellus
<vale. argo. 8.147>	Sceptraque. quid terris solam te credis Achaeis?
<vale. argo. 8.148>	Quis locus Inachias inter tibi, barbara, natas?
<vale. argo. 8.149>	Istane uota domus exspectatique hymenaei?
<vale. argo. 8.150>	Hunc petii grandaeua diem? uellem unguibus uncis
<vale. argo. 8.151>	Vt uolucris possem praedonis in ipsius ora
<vale. argo. 8.152>	Ire ratemque supra claroque reposcere cantu
<vale. argo. 8.153>	Quam genui. Albano fuit haec promissa tyranno,
<vale. argo. 8.154>	Non tibi; nil tecum miseri pepigere parentes,
<vale. argo. 8.155>	Aesonide; non hoc Pelias euadere furto
<vale. argo. 8.156>	Te iubet aut ullas Colchis abducere natas.
<vale. argo. 8.157>	Vellus habe et nostris siquid super accipe templis.
<vale. argo. 8.158>	Sed quid ago quemque immeritis incuso querellis?
<vale. argo. 8.159>	Ipsa fugit tantoque (nefas) ipsa ardet amore.
<vale. argo. 8.160>	Hoc erat, infelix, redeunt nam singula menti,
<vale. argo. 8.161>	Ex quo Thessalici subierunt *****
<vale. argo. 8.162>	Quod nullae te, nata, dapes, non ulla iuuabant
<vale. argo. 8.163>	Tempora. non ullus tibi tum color aegraque uerba
<vale. argo. 8.164>	Errantesque genae atque alieno gaudia uultu
<vale. argo. 8.165>	Semper erant. cur tanta mihi non prodita pestis
<vale. argo. 8.166>	Vt gener Aesonides nostra consideret aula
<vale. argo. 8.167>	Nec talem paterere fugam, commune fuisset
<vale. argo. 8.168>	Aut certe nunc omne nefas iremus et ambae
<vale. argo. 8.169>	In quascumque uias? pariter petiisse iuuaret
<vale. argo. 8.170>	Thessaliam et saeui, quaecumque <est>, hospitis urbem."
<vale. argo. 8.171>	Sic genetrix, similique implet soror omnia questu
<vale. argo. 8.172>	Exululans; famulae pariter clamore supremo
<vale. argo. 8.173>	In uacuos dant uerba Notos dominamque reclamant
<vale. argo. 8.174>	Nomine; te uenti procul et tua fata ferebant.
<vale. argo. 8.175>	Inde diem noctemque uolant. redeuntibus aura
<vale. argo. 8.176>	Gratior et notae Minyis transcurrere terrae
<vale. argo. 8.177>	Cum subito Erginus puppi sic fatur ab alto:
<vale. argo. 8.178>	"Vos" ait "Aesonide, contenti uellere capto
<vale. argo. 8.179>	Nec uia quae superet nec quae fortuna uidetis.
<vale. argo. 8.180>	Crastina namque dies trucis ad confinia Ponti
<vale. argo. 8.181>	Cyaneasque uocat, meminique, o Tiphy, tuorum
<vale. argo. 8.182>	Saxa per illa, pater, memini, uenerande, laborum.
<vale. argo. 8.183>	Mutandum, o socii, nobis iter; altera ponti
<vale. argo. 8.184>	Eluctanda uia et cursu quem fabor eundum est.
<vale. argo. 8.185>	Haud procul hinc ingens Scythici ruit exitus Histri,
<vale. argo. 8.186>	Fundere non uno tantum quem flumina cornu
<vale. argo. 8.187>	Accipimus; septem exit aquis, septem ostia pandit.
<vale. argo. 8.188>	Illius aduersi nunc ora petamus et undam
<vale. argo. 8.189>	Quae latus in laeuum Ponti cadit; inde sequemur
<vale. argo. 8.190>	Ipsius amnis iter donec nos flumine certo
<vale. argo. 8.191>	Perferat inque aliud reddat mare. sint age tanti,
<vale. argo. 8.192>	Aesonide, quaecumque morae quam saeua subire
<vale. argo. 8.193>	Saxa iterum, quam Cyaneos perrumpere montes.
<vale. argo. 8.194>	Sat mihi, non totis Argo redit ecce corymbis."
<vale. argo. 8.195>	Haec ait ignarus fixas iam numine rupes
<vale. argo. 8.196>	Stare neque aduersis ultra concurrere saxis.
<vale. argo. 8.197>	Reddidit Aesonides "et te, fidissime rector,
<vale. argo. 8.198>	Haud uani tetigere metus nec me ire recuso
<vale. argo. 8.199>	Longius et cunctis redeuntem ostendere terris."
<vale. argo. 8.200>	Protinus inde alios flectunt regesque locosque
<vale. argo. 8.201>	Adsuetumque petunt plaustris migrantibus aequor.
<vale. argo. 8.202>	Puppe procul summa uigilis post terga magistri
<vale. argo. 8.203>	Haeserat auratae genibus Medea Mineruae
<vale. argo. 8.204>	Atque ibi deiecta residens in lumina palla
<vale. argo. 8.205>	Flebat adhuc, quamquam Haemoniis cum regibus iret
<vale. argo. 8.206>	Sola tamen nec coniugii secura futuri.
<vale. argo. 8.207>	Illam Sarmatici miserantur litora ponti,
<vale. argo. 8.208>	Illa Thoanteae transit defleta Dianae.
<vale. argo. 8.209>	Nulla palus, nullus Scythiae non maeret euntem
<vale. argo. 8.210>	Amnis; Hyperboreas mouit conspecta pruinas
<vale. argo. 8.211>	Tot modo regna tenens; ipsi quoque murmura ponunt
<vale. argo. 8.212>	Iam Minyae, iam ferre uolunt. uix alleuat ora
<vale. argo. 8.213>	Ad seras siquando dapes quas carus Iason
<vale. argo. 8.214>	Ipse dabat, iam nubiferam transire Carambin
<vale. argo. 8.215>	Significans, iam regna Lyci, totiensque gementem
<vale. argo. 8.216>	Fauit ad Haemonios hortatus surgere montes.
<vale. argo. 8.217>	Insula Sarmaticae Peuce stat nomine nymphae
<vale. argo. 8.218>	Toruus ubi et ripa semper metuendus utraque
<vale. argo. 8.219>	In freta per saeuos Hister descendit alumnos.
<vale. argo. 8.220>	Soluere in hoc tandem resides dux litore curas
<vale. argo. 8.221>	Ac primum socios ausus sua pacta docere
<vale. argo. 8.222>	Promissamque fidem thalami foedusque iugale.
<vale. argo. 8.223>	Vltro omnes laeti instigant meritamque fatentur.
<vale. argo. 8.224>	Ipse autem inuitae iam Pallados erigit aras
<vale. argo. 8.225>	Incipit Idaliae numen nec spernere diuae
<vale. argo. 8.226>	Praecipueque sui siquando in tempore pulcher
<vale. argo. 8.227>	Coniugii Minyas numquam magis eminet inter;
<vale. argo. 8.228>	Qualis sanguineo ** Gradiuus ab Hebro
<vale. argo. 8.229>	Idalium furto subit aut dilecta Cythera,
<vale. argo. 8.230>	Seu cum caelestes Alcidae inuisere mensas
<vale. argo. 8.231>	Iam uacat et fessum Iunonia sustinet Hebe.
<vale. argo. 8.232>	Adsunt unanimes Venus hortatorque Cupido
<vale. argo. 8.233>	Suscitat affixam maestis Aeetida curis;
<vale. argo. 8.234>	Ipsa suas illi croceo subtegmine uestes
<vale. argo. 8.235>	Induit, ipsa suam duplicem Cytherea coronam
<vale. argo. 8.236>	Donat et arsuras alia cum uirgine gemmas.
<vale. argo. 8.237>	Tum nouus impleuit uultus honor ac sua flauis
<vale. argo. 8.238>	Reddita cura comis, graditurque oblita malorum.
<vale. argo. 8.239>	Sic ubi Mygdonios planctus sacer abluit Almo
<vale. argo. 8.240>	Laetaque iam Cybele festaeque per oppida taedae,
<vale. argo. 8.241>	Quis modo tam saeuos adytis fluxisse cruores
<vale. argo. 8.242>	Cogitet, aut ipsi qui iam meminere ministri?
<vale. argo. 8.243>	Inde ubi sacrificas cum coniuge uenit ad aras
<vale. argo. 8.244>	Aesonides unaque adeunt pariterque precari
<vale. argo. 8.245>	Incipiunt, ignem Pollux undamque iugalem
<vale. argo. 8.246>	Praetulit, et dextrum pariter uertuntur in orbem.
<vale. argo. 8.247>	Sed neque se pingues tum candida flamma per auras
<vale. argo. 8.248>	Explicuit nec tura uidet concordia Mopsus
<vale. argo. 8.249>	Promissam nec stare fidem, breue tempus amorum.
<vale. argo. 8.250>	Odit utrumque simul, simul et miseratur utrumque
<vale. argo. 8.251>	Et tibi tum nullos optauit, barbara, natos.
<vale. argo. 8.252>	Mox epulas et sacra parant; siluestria laetis
<vale. argo. 8.253>	Praemia uenatu facili quaesita supersunt;
<vale. argo. 8.254>	Pars ueribus, pars undanti despumat aeno.
<vale. argo. 8.255>	Gramineis ast inde toris discumbitur, olim
<vale. argo. 8.256>	Hister anhelantem Peucen quo presserat antro.
<vale. argo. 8.257>	Ipsi inter medios rosea radiante iuuenta
<vale. argo. 8.258>	Altius inque sui sternuntur uelleris auro.
<vale. argo. 8.259>	Quis nouus inceptos timor impediit hymenaeos
<vale. argo. 8.260>	Turbauitque toros et sacra calentia rupit?
<vale. argo. 8.261>	Absyrtus subita praeceps cum classe parentis
<vale. argo. 8.262>	Aduehitur profugis infestam lampada Grais
<vale. argo. 8.263>	Concutiens diramque premens clamore sororem
<vale. argo. 8.264>	Atque "hanc, o siquis uobis dolor iraque, Colchi,
<vale. argo. 8.265>	Accelerate uiam; neque enim fugit aequore raptor
<vale. argo. 8.266>	Iuppiter aut falsi sequimur uestigia tauri.
<vale. argo. 8.267>	Puppe, nefas, una praedo Phrixea reportat
<vale. argo. 8.268>	Vellera, qua libuit remeat cum uirgine; nobis,
<vale. argo. 8.269>	O pudor, et muros et stantia tecta reliquit.
<vale. argo. 8.270>	Quid mihi deinde satis? nec quaero uellera nec te
<vale. argo. 8.271>	Accipio, germana, datam; nec foederis ulla
<vale. argo. 8.272>	Spes erit aut irae quisquam modus. inde reuerti
<vale. argo. 8.273>	Patris ad ora mei tam paruo in tempore fas sit?
<vale. argo. 8.274>	Quinquaginta animae me scilicet unaque mersa
<vale. argo. 8.275>	Sufficiet placare ratis? te, Graecia fallax,
<vale. argo. 8.276>	Persequor atque tuis hunc quasso moenibus ignem.
<vale. argo. 8.277>	Nec tibi digna, soror, desum ad conubia frater
<vale. argo. 8.278>	Primus et ecce fero quatioque hanc lampada uestro
<vale. argo. 8.279>	Coniugio, primus celebro dotalia sacra,
<vale. argo. 8.280>	Qui potui; patriae ueniam da, quaeso, senectae.
<vale. argo. 8.281>	Quin omnes alii pariter populique patresque
<vale. argo. 8.282>	Mecum adsunt. magni uirgo ne regia Solis
<vale. argo. 8.283>	Haemonii thalamos adeas despecta mariti
<vale. argo. 8.284>	Tot decuit coiisse rates, tot fulgere taedas."
<vale. argo. 8.285>	Dixerat atque orans iterum uentosque uirosque
<vale. argo. 8.286>	Perque ratis supplex et remigis *** uexilla magistris.
<vale. argo. 8.287>	Illi autem intorquent truncis frondentibus undam
<vale. argo. 8.288>	Quaeque die fuerat raptim formata sub uno
<vale. argo. 8.289>	Et tantum deiecta suis a montibus arbor
<vale. argo. 8.290>	(Quid dolor et ueterum potuit non ira uirorum?)
<vale. argo. 8.291>	Haud longis iam distat aquis, sequiturque uolantem
<vale. argo. 8.292>	Barbara Palladiam puppem ratis, ostia donec
<vale. argo. 8.293>	Danuuii uiridemque uident ante ostia Peucen
<vale. argo. 8.294>	Vltimaque agnoscunt Argoi cornua mali.
<vale. argo. 8.295>	Tum uero clamorem omnes inimicaque tollunt
<vale. argo. 8.296>	Gaudia, tum grauior remis fragor, ut procul Argo
<vale. argo. 8.297>	Visa uiris, unamque petunt rostra omnia puppem.
<vale. argo. 8.298>	Princeps naualem nodosi roboris uncum
<vale. argo. 8.299>	Arripit et longa Styrus prospectat ab unda
<vale. argo. 8.300>	Coniugio atque iterum sponsae flammatus amore.
<vale. argo. 8.301>	Iamque alii clipeos et tela trabalia dextris
<vale. argo. 8.302>	Expediunt, armant alii picis unguine flammas.
<vale. argo. 8.303>	Impatiens tremit hasta morae nec longius inter
<vale. argo. 8.304>	Quam quod tela uetet superest mare. uocibus urgent
<vale. argo. 8.305>	Interea et pedibus pulsant tabulata frementes.
<vale. argo. 8.306>	Cum subitas uidere rates uibrataque flammis
<vale. argo. 8.307>	Aequora non una Minyae formidine surgunt,
<vale. argo. 8.308>	Primus et in puppem deserta uirgine ductor
<vale. argo. 8.309>	Prosilit et summa galeam rapit altus ab hasta,
<vale. argo. 8.310>	Ense simul clipeoque micat, nec cetera pubes
<vale. argo. 8.311>	Segnius arreptis in litore constitit armis.
<vale. argo. 8.312>	At tibi quae scelerum facies, Medea, tuorum
<vale. argo. 8.313>	Quisue pudor Colchos iterum fratremque uidenti
<vale. argo. 8.314>	Quicquid et abscisum uasto iam tuta profundo
<vale. argo. 8.315>	Credideras! ergo infausto sese occulit antro
<vale. argo. 8.316>	Non aliud quam certa mori seu carus Iason
<vale. argo. 8.317>	Seu frater Graia uictus cecidisset ab hasta.
<vale. argo. 8.318>	Haud ita sed summo segnis sedet aethere Iuno
<vale. argo. 8.319>	Aut sinit extrema Minyas decernere pugna,
<vale. argo. 8.320>	Nec numero quoniam Colchis nec puppibus aequi.
<vale. argo. 8.321>	Ergo ubi diua rates hostemque accedere cernit
<vale. argo. 8.322>	Ipsa subit terras tempestatumque refringit
<vale. argo. 8.323>	Ventorumque domos. uolucrum gens turbida fratrum
<vale. argo. 8.324>	Erumpit, classem dextra Saturnia monstrat.
<vale. argo. 8.325>	Videre inque unum pariter mare protinus omnes
<vale. argo. 8.326>	Infesto clamore ruunt inimicaque Colchis
<vale. argo. 8.327>	Aequora et aduersos statuunt a litore fluctus.
<vale. argo. 8.328>	Tollitur atque infra Minyas Argoaque uela
<vale. argo. 8.329>	Styrus habet; uasto rursus desidit hiatu
<vale. argo. 8.330>	Abrupta reuolutus aqua. iamque omnis in astra
<vale. argo. 8.331>	Itque reditque ratis, lapsoque reciproca fluctu
<vale. argo. 8.332>	Descendit. uorat hos uertex, hos agmine toto
<vale. argo. 8.333>	Gurges agit. simul in uultus micat undique terror;
<vale. argo. 8.334>	Crebra ruina poli caelestia limina laxat.
<vale. argo. 8.335>	Non tamen ardentis Styri uiolentia cedit
<vale. argo. 8.336>	Hortatur socios media inter proelia diuum.
<vale. argo. 8.337>	"Transferet ergo meas in quae uolet oppida dotes
<vale. argo. 8.338>	Colchis, et Haemonius nobis succedet adulter,
<vale. argo. 8.339>	Nec mihi tot magnos inter regesque procosque
<vale. argo. 8.340>	Profuerit prona haud dubii sententia patris?
<vale. argo. 8.341>	An uirtus praelata uiri est et fortior ille
<vale. argo. 8.342>	Quem sequitur? iungam igniferos sine carmine tauros
<vale. argo. 8.343>	Saeuaque Echionii ferro sata persequar hydri.
<vale. argo. 8.344>	Hoc adeo interea specta de litore pugnas
<vale. argo. 8.345>	Amborum: uictoris eris. iam digna uidebis
<vale. argo. 8.346>	Proelia iamque illud carum caput ire cruenta
<vale. argo. 8.347>	Sub freta, semiuiri nec murra corpus Achiui
<vale. argo. 8.348>	Sed pice, sed flammis et olentes sulphure crines.
<vale. argo. 8.349>	Vos modo uel solum hoc, fluctus, expellite corpus:
<vale. argo. 8.350>	Non te, Aeeta pater, generi aut, Sol magne, pudebit.
<vale. argo. 8.351>	Fallor, an hos nobis magico nunc carmine uentos
<vale. argo. 8.352>	Ipsa mouet diraque leuat maria ardua lingua
<vale. argo. 8.353>	Atque iterum Aesonides, iterum defenditur arte
<vale. argo. 8.354>	Qua solet? haud illi cantus et futtile murmur
<vale. argo. 8.355>	Proderit. ite, rates, et frangite uirginis undam."
<vale. argo. 8.356>	Dixit et intortis socio cum milite remis
<vale. argo. 8.357>	Prosilit; at fluctu puppis labefacta reuerso
<vale. argo. 8.358>	Soluitur effunditque uiros ipsumque minantem
<vale. argo. 8.359>	Tum quoque et elata quaerentem litora dextra.
<vale. argo. 8.360>	Ibat et arma ferens et strictum naufragus ensem
<vale. argo. 8.361>	Incipit et remos et quaerere transtra solutae
<vale. argo. 8.362>	Sparsa ratis maestas<que> altis intendere uoces
<vale. argo. 8.363>	Puppibus; ast inter tantos succurrere fluctus
<vale. argo. 8.364>	Nulla potest aut ille *uelit*, quotiensque propinquat
<vale. argo. 8.365>	Tunc aliud rursus dirimit mare. iam tamen enat
<vale. argo. 8.366>	Iamque abiit fundoque iterum uiolentus ab imo
<vale. argo. 8.367>	Erigitur; sed fluctus adest magnoque sub altis
<vale. argo. 8.368>	Turbine figit aquis, et tandem uirgine cessit.
<vale. argo. 8.369>	Absyrtus uisu maeret defixus acerbo.
<vale. argo. 8.370>	Heu quid agat? qua ui portus et prima capessat
<vale. argo. 8.371>	Ostia? qua possit Minyas inuadere clausos,
<vale. argo. 8.372>	Quos uidet agnoscitque fremens? maria obuia contra
<vale. argo. 8.373>	Saeuaque pugnat hiems totusque in uertice pontus.
<vale. argo. 8.374>	Abscessit tandem uanaque resedit ab ira
<vale. argo. 8.375>	Et tanta de clade *rates* latus inde sinistrum
<vale. argo. 8.376>	Aduersamque procul Peucae defertur in oram
<vale. argo. 8.377>	Cum sociis; gemino nam scinditur insula flexu
<vale. argo. 8.378>	Danuuii. hac dudum Minyae Pagasaeaque puppis
<vale. argo. 8.379>	In statione manent; illinc Aeetius heros
<vale. argo. 8.380>	Obsidet aduersa tentoria Thessala classe
<vale. argo. 8.381>	Impatiens, pugnaeque datur non ulla potestas.
<vale. argo. 8.382>	Noctes atque dies uastis mare fluctibus inter
<vale. argo. 8.383>	Perfurit, expediant donec Iunonia sese
<vale. argo. 8.384>	Consilia atque aliquem bello ferat anxia finem.
<vale. argo. 8.385>	At Minyae tanti reputantes ultima belli
<vale. argo. 8.386>	Vrgent et precibus cuncti fremituque fatigant
<vale. argo. 8.387>	Aesoniden. quid se externa pro uirgine clausos
<vale. argo. 8.388>	Obiciat quidue illa pati discrimina cogat?
<vale. argo. 8.389>	Respiceret pluresque animas maioraque fata
<vale. argo. 8.390>	Tot comitum qui non furiis nec amore nefando
<vale. argo. 8.391>	Per freta sed sola sese uirtute sequantur.
<vale. argo. 8.392>	An uero ut thalamis raptisque indulgeat unus
<vale. argo. 8.393>	Coniugiis? id tempus enim. sat uellera Grais,
<vale. argo. 8.394>	Et posse oblata componere uirgine bellum.
<vale. argo. 8.395>	Quemque suas sinat ire domos nec Marte cruento
<vale. argo. 8.396>	Europam atque Asiam prima haec committat Erinys.
<vale. argo. 8.397>	Namque datum hoc fatis trepidus supplexque canebat
<vale. argo. 8.398>	Mopsus ut in seros irent magis ista nepotes
<vale. argo. 8.399>	Atque alius lueret tam dira incendia raptor.
<vale. argo. 8.400>	Ille trahens gemitum tantis ac uocibus impar
<vale. argo. 8.401>	Quamquam iura deum et sacri sibi conscia pacti
<vale. argo. 8.402>	Religio dulcisque mouent primordia taedae,
<vale. argo. 8.403>	Cunctatur mortemque cupit sociamque pericli
<vale. argo. 8.404>	Cogitat **** haud ultra sociis obsistere pergit.
<vale. argo. 8.405>	Haec ubi fixa uiris tempus fluctusque quietos
<vale. argo. 8.406>	Exspectant: ipsam interea quid restet amantem
<vale. argo. 8.407>	Ignorare sinunt decretaque tristia seruant.
<vale. argo. 8.408>	Sed miser ut uanos, ueros ita saepe timores
<vale. argo. 8.409>	Versat amor fallique sinit nec uirginis annos,
<vale. argo. 8.410>	Ac prior ipsa dolos et quamlibet intima sensit
<vale. argo. 8.411>	Non fidi iam signa uiri nimiumque silentes
<vale. argo. 8.412>	Vna omnes. haud illa sui tamen immemor unquam
<vale. argo. 8.413>	Nec subitis turbata minis prior occupat unum
<vale. argo. 8.414>	Aesoniden longeque trahit, mox talibus infit:
<vale. argo. 8.415>	"Me quoque quid tecum Minyae, fortissima pubes,
<vale. argo. 8.416>	Nocte dieque nouent liceat cognoscere tandem,
<vale. argo. 8.417>	Si modo Peliacae non sum captiua carinae
<vale. argo. 8.418>	Nec dominos decepta sequor consultaque uestra
<vale. argo. 8.419>	Fas audire mihi. uereor, fidissime coniunx,
<vale. argo. 8.420>	Nil equidem; miserere tamen promissaque serua
<vale. argo. 8.421>	Vsque ad Thessalicos saltem conubia portus
<vale. argo. 8.422>	Inque tua me sperne domo. scis te mihi certe,
<vale. argo. 8.423>	Non socios iurasse tuos. hi reddere forsan
<vale. argo. 8.424>	Fas habeant, tibi non eadem permissa potestas
<vale. argo. 8.425>	Teque simul mecum ipsa traham; non sola reposcor
<vale. argo. 8.426>	Virgo nocens atque hac pariter rate fugimus omnes.
<vale. argo. 8.427>	An fratris te bella mei patriaeque biremes
<vale. argo. 8.428>	Terrificant magnoque impar urgeris ab hoste?
<vale. argo. 8.429>	Finge rates alias et adhuc maiora coire
<vale. argo. 8.430>	Agmina; nulla fides, nullis ego digna periclis?
<vale. argo. 8.431>	Non merui mortemque tuam comitumque tuorum?
<vale. argo. 8.432>	Vellem equidem nostri tetigissent litora patris
<vale. argo. 8.433>	Te sine duxque illis alius quicumque fuisset;
<vale. argo. 8.434>	Nunc remeant meque ecce, nefas, et reddere possunt
<vale. argo. 8.435>	Nec spes ulla super. quin tu mea respice saltem
<vale. argo. 8.436>	Consilia et nimio comitum ne cede timori.
<vale. argo. 8.437>	Credidit ardentes quis te tunc iungere tauros
<vale. argo. 8.438>	Posse, quis ad saeui uenturum templa draconis?
<vale. argo. 8.439>	O utinam ergo meus pro te non omnia posset
<vale. argo. 8.440>	Atque aliquid dubitaret amor. quin nunc quoque quaero
<vale. argo. 8.441>	Nescioquid tuus iste pudor? mene, optime quondam
<vale. argo. 8.442>	Aesonide, me ferre preces et supplicis ora
<vale. argo. 8.443>	Fas erat? haud hoc nunc genitor putat aut dare poenas
<vale. argo. 8.444>	Iam sceleris dominumque pati." sic fata parantem
<vale. argo. 8.445>	Reddere dicta uirum furiata mente refugit
<vale. argo. 8.446>	Vociferans. qualem Ogygias cum tollit in arces
<vale. argo. 8.447>	Bacchus et Aoniis illidit Thyiada truncis
<vale. argo. 8.448>	Talis erat talemque iugis se uirgo ferebat
<vale. argo. 8.449>	Cuncta pauens; fugit infestos uibrantibus hastis
<vale. argo. 8.450>	Terrigenas, fugit ardentes exterrita tauros,
<vale. argo. 8.451>	Si Pagasas uel Peliacas hinc denique nubes
<vale. argo. 8.452>	Cerneret et Tempe ** lucentia fumo,
<vale. argo. 8.453>	Hoc uisu contenta mori. tunc tota querellis
<vale. argo. 8.454>	Egeritur questuque dies, eademque sub astris
<vale. argo. 8.455>	Sola mouet, maestis ueluti nox illa sonaret
<vale. argo. 8.456>	Plena lupis quaterentque truces ieiuna leones
<vale. argo. 8.457>	Ora uel orbatae traherent suspiria uaccae.
<vale. argo. 8.458>	Procedit; non gentis honos, non *****
<vale. argo. 8.459>	Solis aui, non barbaricae decor ille iuuentae,
<vale. argo. 8.460>	Quid iubeas. heu dure siles, magnumque minatur
<vale. argo. 8.461>	Qualis erat cum Chaonio radiantia trunco
<vale. argo. 8.462>	Vellera uexit ouans interque ingentia Graium
<vale. argo. 8.463>	Nomina Palladia uirgo stetit altera prora.
<vale. argo. 8.464>	Haeret et hinc praesens pudor, hinc decreta suorum
<vale. argo. 8.465>	Dura premunt. utcumque tamen mulcere gementem
<vale. argo. 8.466>	Temptat et ipse gemens et *tempera* dictis.
<vale. argo. 8.467>	"Mene aliquid meruisse putas, me talia uelle?
