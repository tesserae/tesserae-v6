<ovid. meta. 1.1>	In noua fert animus mutatas dicere formas
<ovid. meta. 1.2>	Corpora: di, coeptis (nam uos mutastis et illa)
<ovid. meta. 1.3>	Adspirate meis primaque ab origine mundi
<ovid. meta. 1.4>	Ad mea perpetuum deducite tempora carmen.
<ovid. meta. 1.5>	Ante mare et terras et, quod tegit omnia, caelum
<ovid. meta. 1.6>	Vnus erat toto naturae uultus in orbe,
<ovid. meta. 1.7>	Quem dixere Chaos, rudis indigestaque moles
<ovid. meta. 1.8>	Nec quicquam nisi pondus iners congestaque eodem
<ovid. meta. 1.9>	Non bene iunctarum discordia semina rerum.
<ovid. meta. 1.10>	Nullus adhuc mundo praebebat lumina Titan,
<ovid. meta. 1.11>	Nec noua crescendo reparabat cornua Phoebe,
<ovid. meta. 1.12>	Nec circumfuso pendebat in aere tellus
<ovid. meta. 1.13>	Ponderibus librata suis, nec bracchia longo
<ovid. meta. 1.14>	Margine terrarum porrexerat Amphitrite,
<ovid. meta. 1.15>	Vtque erat et tellus illic et pontus et aer,
<ovid. meta. 1.16>	Sic erat instabilis tellus, innabilis unda,
<ovid. meta. 1.17>	Lucis egens aer: nulli sua forma manebat,
<ovid. meta. 1.18>	Obstabatque aliis aliud, quia corpore in uno
<ovid. meta. 1.19>	Frigida pugnabant calidis, umentia siccis,
<ovid. meta. 1.20>	Mollia cum duris, sine pondere habentia pondus.
<ovid. meta. 1.21>	Hanc deus et melior litem natura diremit;
<ovid. meta. 1.22>	Nam caelo terras et terris abscidit undas
<ovid. meta. 1.23>	Et liquidum spisso secreuit ab aere caelum;
<ovid. meta. 1.24>	Quae postquam euoluit caecoque exemit aceruo,
<ovid. meta. 1.25>	Dissociata locis concordi pace ligauit.
<ovid. meta. 1.26>	Ignea conuexi uis et sine pondere caeli
<ovid. meta. 1.27>	Emicuit summaque locum sibi fecit in arce;
<ovid. meta. 1.28>	Proximus est aer illi leuitate locoque,
<ovid. meta. 1.29>	Densior his tellus elementaque grandia traxit
<ovid. meta. 1.30>	Et pressa est grauitate sua; circumfluus umor
<ovid. meta. 1.31>	Vltima possedit solidumque coercuit orbem.
<ovid. meta. 1.32>	Sic ubi dispositam, quisquis fuit ille deorum,
<ovid. meta. 1.33>	Congeriem secuit sectamque in membra redegit,
<ovid. meta. 1.34>	Principio terram, ne non aequalis ab omni
<ovid. meta. 1.35>	Parte foret, magni speciem glomerauit in orbis;
<ovid. meta. 1.36>	Tum freta diffudit rapidisque tumescere uentis
<ovid. meta. 1.37>	Iussit et ambitae circumdare litora terrae.
<ovid. meta. 1.38>	Addidit et fontes et stagna immensa lacusque
<ovid. meta. 1.39>	Fluminaque obliquis cinxit decliuia ripis,
<ovid. meta. 1.40>	Quae diuersa locis partim sorbentur ab ipsa,
<ovid. meta. 1.41>	In mare perueniunt partim campoque recepta
<ovid. meta. 1.42>	Liberioris aquae pro ripis litora pulsant.
<ovid. meta. 1.43>	Iussit et extendi campos, subsidere ualles,
<ovid. meta. 1.44>	Fronde tegi siluas, lapidosos surgere montes;
<ovid. meta. 1.45>	Vtque duae dextra caelum totidemque sinistra
<ovid. meta. 1.46>	Parte secant zonae, quinta est ardentior illis,
<ovid. meta. 1.47>	Sic onus inclusum numero distinxit eodem
<ovid. meta. 1.48>	Cura dei, totidemque plagae tellure premuntur.
<ovid. meta. 1.49>	Quarum quae media est, non est habitabilis aestu;
<ovid. meta. 1.50>	Nix tegit alta duas: totidem inter utrumque locauit
<ovid. meta. 1.51>	Temperiemque dedit mixta cum frigore flamma.
<ovid. meta. 1.52>	Inminet his aer; qui, quanto est pondere terrae,
<ovid. meta. 1.53>	Pondere aquae leuior, tanto est onerosior igni.
<ovid. meta. 1.54>	Illic et nebulas, illic consistere nubes
<ovid. meta. 1.55>	Iussit et humanas motura tonitrua mentes
<ovid. meta. 1.56>	Et cum fulminibus facientes fulgora uentos.
<ovid. meta. 1.57>	His quoque non passim mundi fabricator habendum
<ovid. meta. 1.58>	Aera permisit; uix nunc obsistitur illis,
<ovid. meta. 1.59>	Cum sua quisque regant diuerso flamina tractu,
<ovid. meta. 1.60>	Quin lanient mundum: tanta est discordia fratrum.
<ovid. meta. 1.61>	Eurus ad Auroram Nabataeaque regna recessit
<ovid. meta. 1.62>	Persidaque et radiis iuga subdita matutinis;
<ovid. meta. 1.63>	Vesper et occiduo quae litora sole tepescunt
<ovid. meta. 1.64>	Proxima sunt Zephyro; Scythiam Septemque triones
<ovid. meta. 1.65>	Horrifer inuasit Boreas; contraria tellus
<ovid. meta. 1.66>	Nubibus adsiduis pluuiaque madescit ab Austro.
<ovid. meta. 1.67>	Haec super inposuit liquidum et grauitate carentem
<ovid. meta. 1.68>	Aethera nec quicquam terrenae faecis habentem.
<ovid. meta. 1.69>	Vix ita limitibus dissaepserat omnia certis,
<ovid. meta. 1.70>	Cum, quae pressa diu fuerant caligine caeca,
<ovid. meta. 1.71>	Sidera coeperunt toto efferuescere caelo;
<ovid. meta. 1.72>	Neu regio foret ulla suis animalibus orba,
<ovid. meta. 1.73>	Astra tenent caeleste solum formaeque deorum,
<ovid. meta. 1.74>	Cesserunt nitidis habitandae piscibus undae,
<ovid. meta. 1.75>	Terra feras cepit, uolucres agitabilis aer.
<ovid. meta. 1.76>	Sanctius his animal mentisque capacius altae
<ovid. meta. 1.77>	Deerat adhuc et quod dominari in cetera posset:
<ovid. meta. 1.78>	Natus homo est, siue hunc diuino semine fecit
<ovid. meta. 1.79>	Ille opifex rerum, mundi melioris origo,
<ovid. meta. 1.80>	Siue recens tellus seductaque nuper ab alto
<ovid. meta. 1.81>	Aethere cognati retinebat semina caeli;
<ovid. meta. 1.82>	Quam satus Iapeto mixtam pluuialibus undis
<ovid. meta. 1.83>	Finxit in effigiem moderantum cuncta deorum,
<ovid. meta. 1.84>	Pronaque cum spectent animalia cetera terram,
<ovid. meta. 1.85>	Os homini sublime dedit caelumque uidere
<ovid. meta. 1.86>	Iussit et erectos ad sidera tollere uultus.
<ovid. meta. 1.87>	Sic, modo quae fuerat rudis et sine imagine, tellus
<ovid. meta. 1.88>	Induit ignotas hominum conuersa figuras.
<ovid. meta. 1.89>	Aurea prima sata est aetas, quae uindice nullo,
<ovid. meta. 1.90>	Sponte sua, sine lege fidem rectumque colebat.
<ovid. meta. 1.91>	Poena metusque aberant nec uerba minantia fixo
<ovid. meta. 1.92>	Aere legebantur nec supplex turba timebat
<ovid. meta. 1.93>	Iudicis ora sui, sed erant sine uindice tuti.
<ovid. meta. 1.94>	Nondum caesa suis, peregrinum ut uiseret orbem,
<ovid. meta. 1.95>	Montibus in liquidas pinus descenderat undas,
<ovid. meta. 1.96>	Nullaque mortales praeter sua litora norant.
<ovid. meta. 1.97>	Nondum praecipites cingebant oppida fossae,
<ovid. meta. 1.98>	Non tuba directi, non aeris cornua flexi,
<ovid. meta. 1.99>	Non galeae, non ensis erat: sine militis usu
<ovid. meta. 1.100>	Mollia securae peragebant otia gentes.
<ovid. meta. 1.101>	Ipsa quoque inmunis rastroque intacta nec ullis
<ovid. meta. 1.102>	Saucia uomeribus per se dabat omnia tellus,
<ovid. meta. 1.103>	Contentique cibis nullo cogente creatis
<ovid. meta. 1.104>	Arbuteos fetus montanaque fraga legebant
<ovid. meta. 1.105>	Cornaque et in duris haerentia mora rubetis
<ovid. meta. 1.106>	Et, quae deciderant patula Iouis arbore, glandes.
<ovid. meta. 1.107>	Ver erat aeternum, placidique tepentibus auris
<ovid. meta. 1.108>	Mulcebant Zephyri natos sine semine flores;
<ovid. meta. 1.109>	Mox etiam fruges tellus inarata ferebat,
<ovid. meta. 1.110>	Nec renouatus ager grauidis canebat aristis:
<ovid. meta. 1.111>	Flumina iam lactis, iam flumina nectaris ibant,
<ovid. meta. 1.112>	Flauaque de uiridi stillabant ilice mella.
<ovid. meta. 1.113>	Postquam Saturno tenebrosa in Tartara misso
<ovid. meta. 1.114>	Sub Ioue mundus erat, subiit argentea proles,
<ovid. meta. 1.115>	Auro deterior, fuluo pretiosior aere.
<ovid. meta. 1.116>	Iuppiter antiqui contraxit tempora ueris
<ovid. meta. 1.117>	Perque hiemes aestusque et inaequalis autumnos
<ovid. meta. 1.118>	Et breue uer spatiis exegit quattuor annum.
<ovid. meta. 1.119>	Tum primum siccis aer feruoribus ustus
<ovid. meta. 1.120>	Canduit, et uentis glacies adstricta pependit;
<ovid. meta. 1.121>	Tum primum subiere domos: domus antra fuerunt
<ovid. meta. 1.122>	Et densi frutices et uinctae cortice uirgae;
<ovid. meta. 1.123>	Semina tum primum longis Cerealia sulcis
<ovid. meta. 1.124>	Obruta sunt, pressique iugo gemuere iuuenci.
<ovid. meta. 1.125>	Tertia post illam successit aenea proles,
<ovid. meta. 1.126>	Saeuior ingeniis et ad horrida promptior arma,
<ovid. meta. 1.127>	Non scelerata tamen; de duro est ultima ferro.
<ovid. meta. 1.128>	Protinus inrupit uenae peioris in aeuum
<ovid. meta. 1.129>	Omne nefas, fugere pudor uerumque fidesque;
<ovid. meta. 1.130>	In quorum subiere locum fraudesque dolique
<ovid. meta. 1.131>	Insidiaeque et uis et amor sceleratus habendi.
<ovid. meta. 1.132>	Vela dabat uentis nec adhuc bene nouerat illos
<ovid. meta. 1.133>	Nauita, quaeque diu steterant in montibus altis,
<ovid. meta. 1.134>	Fluctibus ignotis insultauere carinae,
<ovid. meta. 1.135>	Communemque prius ceu lumina solis et auras
<ovid. meta. 1.136>	Cautus humum longo signauit limite mensor.
<ovid. meta. 1.137>	Nec tantum segetes alimentaque debita diues
<ovid. meta. 1.138>	Poscebatur humus, sed itum est in uiscera terrae
<ovid. meta. 1.139>	Quasque recondiderat Stygiisque admouerat umbris,
<ovid. meta. 1.140>	Effodiuntur opes, inritamenta malorum;
<ovid. meta. 1.141>	Iamque nocens ferrum ferroque nocentius aurum
<ovid. meta. 1.142>	Prodierat: prodit bellum, quod pugnat utroque,
<ovid. meta. 1.143>	Sanguineaque manu crepitantia concutit arma.
<ovid. meta. 1.144>	Viuitur ex rapto; non hospes ab hospite tutus,
<ovid. meta. 1.145>	Non socer a genero, fratrum quoque gratia rara est.
<ovid. meta. 1.146>	Inminet exitio uir coniugis, illa mariti;
<ovid. meta. 1.147>	Lurida terribiles miscent aconita nouercae;
<ovid. meta. 1.148>	Filius ante diem patrios inquirit in annos.
<ovid. meta. 1.149>	Victa iacet pietas, et Virgo caede madentes,
<ovid. meta. 1.150>	Vltima caelestum, terras Astraea reliquit.
<ovid. meta. 1.151>	Neue foret terris securior arduus aether,
<ovid. meta. 1.152>	Adfectasse ferunt regnum caeleste Gigantas
<ovid. meta. 1.153>	Altaque congestos struxisse ad sidera montes.
<ovid. meta. 1.154>	Tum pater omnipotens misso perfregit Olympum
<ovid. meta. 1.155>	Fulmine et excussit subiectae Pelion Ossae;
<ovid. meta. 1.156>	Obruta mole sua cum corpora dira iacerent,
<ovid. meta. 1.157>	Perfusam multo natorum sanguine Terram
<ovid. meta. 1.158>	Inmaduisse ferunt calidumque animasse cruorem
<ovid. meta. 1.159>	Et, ne nulla suae stirpis monimenta manerent,
<ovid. meta. 1.160>	In faciem uertisse hominum. sed et illa propago
<ovid. meta. 1.161>	Contemptrix superum saeuaeque auidissima caedis
<ovid. meta. 1.162>	Et uiolenta fuit: scires e sanguine natos.
<ovid. meta. 1.163>	Quae pater ut summa uidit Saturnius arce,
<ovid. meta. 1.164>	Ingemit et facto nondum uulgata recenti
<ovid. meta. 1.165>	Foeda Lycaoniae referens conuiuia mensae
<ovid. meta. 1.166>	Ingentes animo et dignas Ioue concipit iras
<ovid. meta. 1.167>	Conciliumque uocat; tenuit mora nulla uocatos.
<ovid. meta. 1.168>	Est uia sublimis caelo manifesta sereno:
<ovid. meta. 1.169>	Lactea nomen habet candore notabilis ipso;
<ovid. meta. 1.170>	Hac iter est superis ad magni tecta Tonantis
<ovid. meta. 1.171>	Regalemque domum: dextra laeuaque deorum
<ovid. meta. 1.172>	Atria nobilium ualuis celebrantur apertis,
<ovid. meta. 1.173>	Plebs habitat diuersa locis: hac parte potentes
<ovid. meta. 1.174>	Caelicolae clarique suos posuere penates;
<ovid. meta. 1.175>	Hic locus est, quem, si uerbis audacia detur,
<ovid. meta. 1.176>	Haud timeam magni dixisse Palatia caeli.
<ovid. meta. 1.177>	Ergo ubi marmoreo superi sedere recessu,
<ovid. meta. 1.178>	Celsior ipse loco sceptroque innixus eburno
<ovid. meta. 1.179>	Terrificam capitis concussit terque quaterque
<ovid. meta. 1.180>	Caesariem, cum qua terram, mare, sidera mouit;
<ovid. meta. 1.181>	Talibus inde modis ora indignantia soluit:
<ovid. meta. 1.182>	"Non ego pro mundi regno magis anxius illa
<ovid. meta. 1.183>	Tempestate fui, qua centum quisque parabat
<ovid. meta. 1.184>	Inicere anguipedum captiuo bracchia caelo.
<ovid. meta. 1.185>	Nam quamquam ferus hostis erat, tamen illud ab uno
<ovid. meta. 1.186>	Corpore et ex una pendebat origine bellum;
<ovid. meta. 1.187>	Nunc mihi, qua totum Nereus circumsonat orbem,
<ovid. meta. 1.188>	Perdendum est mortale genus: per flumina iuro
<ovid. meta. 1.189>	Infera sub terras Stygio labentia luco,
<ovid. meta. 1.190>	Cuncta prius temptata, sed inmedicabile corpus
<ovid. meta. 1.191>	Ense recidendum est, ne pars sincera trahatur.
<ovid. meta. 1.192>	Sunt mihi semidei, sunt, rustica numina, Nymphae
<ovid. meta. 1.193>	Faunique Satyrique et monticolae Siluani,
<ovid. meta. 1.194>	Quos, quoniam caeli nondum dignamur honore,
<ovid. meta. 1.195>	Quas dedimus certe terras habitare sinamus.
<ovid. meta. 1.196>	An satis, o superi, tutos fore creditis illos,
<ovid. meta. 1.197>	Cum mihi, qui fulmen, qui uos habeoque regoque,
<ovid. meta. 1.198>	Struxerit insidias notus feritate Lycaon?"
<ovid. meta. 1.199>	Confremuere omnes studiisque ardentibus ausum
<ovid. meta. 1.200>	Talia deposcunt: sic, cum manus inpia saeuit
<ovid. meta. 1.201>	Sanguine Caesareo Romanum extinguere nomen,
<ovid. meta. 1.202>	Attonitum tanto subitae terrore ruinae
<ovid. meta. 1.203>	Humanum genus est totusque perhorruit orbis,
<ovid. meta. 1.204>	Nec tibi grata minus pietas, Auguste, tuorum est,
<ovid. meta. 1.205>	Quam fuit illa Ioui. qui postquam uoce manuque
<ovid. meta. 1.206>	Murmura conpressit, tenuere silentia cuncti.
<ovid. meta. 1.207>	Substitit ut clamor pressus grauitate regentis,
<ovid. meta. 1.208>	Iuppiter hoc iterum sermone silentia rupit:
<ovid. meta. 1.209>	"Ille quidem poenas (curam hanc dimittite) soluit;
<ovid. meta. 1.210>	Quod tamen admissum, quae sit uindicta, docebo.
<ovid. meta. 1.211>	Contigerat nostras infamia temporis aures;
<ovid. meta. 1.212>	Quam cupiens falsam summo delabor Olympo
<ovid. meta. 1.213>	Et deus humana lustro sub imagine terras.
<ovid. meta. 1.214>	Longa mora est, quantum noxae sit ubique repertum,
<ovid. meta. 1.215>	Enumerare: minor fuit ipsa infamia uero.
<ovid. meta. 1.216>	Maenala transieram latebris horrenda ferarum
<ovid. meta. 1.217>	Et cum Cyllene gelidi pineta Lycaei:
<ovid. meta. 1.218>	Arcadis hinc sedes et inhospita tecta tyranni
<ovid. meta. 1.219>	Ingredior, traherent cum sera crepuscula noctem.
<ovid. meta. 1.220>	Signa dedi uenisse deum, uulgusque precari
<ovid. meta. 1.221>	Coeperat: inridet primo pia uota Lycaon,
<ovid. meta. 1.222>	Mox ait "experiar, deus hic, discrimine aperto,
<ovid. meta. 1.223>	An sit mortalis; nec erit dubitabile uerum."
<ovid. meta. 1.224>	Nocte grauem somno necopina perdere morte
<ovid. meta. 1.225>	Me parat: haec illi placet experientia ueri.
<ovid. meta. 1.226>	Nec contentus eo est: missi de gente Molossa
<ovid. meta. 1.227>	Obsidis unius iugulum mucrone resoluit
<ovid. meta. 1.228>	Atque ita semineces partim feruentibus artus
<ovid. meta. 1.229>	Mollit aquis, partim subiecto torruit igni.
<ovid. meta. 1.230>	Quod simul inposuit mensis, ego uindice flamma
<ovid. meta. 1.231>	In domino dignos euerti tecta penates;
<ovid. meta. 1.232>	Territus ipse fugit nactusque silentia ruris
<ovid. meta. 1.233>	Exululat frustraque loqui conatur; ab ipso
<ovid. meta. 1.234>	Colligit os rabiem solitaeque cupidine caedis
<ovid. meta. 1.235>	Vtitur in pecudes et nunc quoque sanguine gaudet.
<ovid. meta. 1.236>	In uillos abeunt uestes, in crura lacerti:
<ovid. meta. 1.237>	Fit lupus et ueteris seruat uestigia formae;
<ovid. meta. 1.238>	Canities eadem est, eadem uiolentia uultus,
<ovid. meta. 1.239>	Idem oculi lucent, eadem feritatis imago est.
<ovid. meta. 1.240>	Occidit una domus, sed non domus una perire
<ovid. meta. 1.241>	Digna fuit; qua terra patet, fera regnat Erinys.
<ovid. meta. 1.242>	In facinus iurasse putes; dent ocius omnes
<ovid. meta. 1.243>	Quas meruere pati, sic stat sententia, poenas."
<ovid. meta. 1.244>	Dicta Iouis pars uoce probant stimulosque frementi
<ovid. meta. 1.245>	Adiciunt, alii partes adsensibus inplent;
<ovid. meta. 1.246>	Est tamen humani generis iactura dolori
<ovid. meta. 1.247>	Omnibus, et, quae sit terrae mortalibus orbae
<ovid. meta. 1.248>	Forma futura, rogant, quis sit laturus in aras
<ovid. meta. 1.249>	Tura, ferisne paret populandas tradere terras.
<ovid. meta. 1.250>	Talia quaerentes (sibi enim fore cetera curae)
<ovid. meta. 1.251>	Rex superum trepidare uetat subolemque priori
<ovid. meta. 1.252>	Dissimilem populo promittit origine mira.
<ovid. meta. 1.253>	Iamque erat in totas sparsurus fulmina terras;
<ovid. meta. 1.254>	Sed timuit, ne forte sacer tot ab ignibus aether
<ovid. meta. 1.255>	Conciperet flammas longusque ardesceret axis.
<ovid. meta. 1.256>	Esse quoque in fatis reminiscitur adfore tempus,
<ovid. meta. 1.257>	Quo mare, quo tellus correptaque regia caeli
<ovid. meta. 1.258>	Ardeat et mundi moles operosa laboret.
<ovid. meta. 1.259>	Tela reponuntur manibus fabricata Cyclopum:
<ovid. meta. 1.260>	Poena placet diuersa, genus mortale sub undis
<ovid. meta. 1.261>	Perdere et ex omni nimbos demittere caelo.
<ovid. meta. 1.262>	Protinus Aeoliis Aquilonem claudit in antris
<ovid. meta. 1.263>	Et quaecumque fugant inductas flamina nubes,
<ovid. meta. 1.264>	Emittitque Notum: madidis Notus euolat alis
<ovid. meta. 1.265>	Terribilem picea tectus caligine uultum:
<ovid. meta. 1.266>	Barba grauis nimbis, canis fluit unda capillis,
<ovid. meta. 1.267>	Fronte sedent nebulae, rorant pennaeque sinusque;
<ovid. meta. 1.268>	Vtque manu late pendentia nubila pressit,
<ovid. meta. 1.269>	Fit fragor: hinc densi funduntur ab aethere nimbi.
<ovid. meta. 1.270>	Nuntia Iunonis uarios induta colores
<ovid. meta. 1.271>	Concipit Iris aquas alimentaque nubibus adfert:
<ovid. meta. 1.272>	Sternuntur segetes et deplorata colonis
<ovid. meta. 1.273>	Vota iacent longique perit labor inritus anni.
<ovid. meta. 1.274>	Nec caelo contenta suo est Iouis ira, sed illum
<ovid. meta. 1.275>	Caeruleus frater iuuat auxiliaribus undis.
<ovid. meta. 1.276>	Conuocat hic amnes. qui postquam tecta tyranni
<ovid. meta. 1.277>	Intrauere sui, "non est hortamine longo
<ovid. meta. 1.278>	Nunc" ait "utendum: uires effundite uestras;
<ovid. meta. 1.279>	Sic opus est. aperite domos ac mole remota
<ovid. meta. 1.280>	Fluminibus uestris totas inmittite habenas."
<ovid. meta. 1.281>	Iusserat; hi redeunt ac fontibus ora relaxant
<ovid. meta. 1.282>	Et defrenato uoluuntur in aequora cursu.
<ovid. meta. 1.283>	Ipse tridente suo terram percussit, at illa
<ovid. meta. 1.284>	Intremuit motuque uias patefecit aquarum.
<ovid. meta. 1.285>	Exspatiata ruunt per apertos flumina campos
<ovid. meta. 1.286>	Cumque satis arbusta simul pecudesque uirosque
<ovid. meta. 1.287>	Tectaque cumque suis rapiunt penetralia sacris.
<ovid. meta. 1.288>	Siqua domus mansit potuitque resistere tanto
<ovid. meta. 1.289>	Indeiecta malo, culmen tamen altior huius
<ovid. meta. 1.290>	Vnda tegit, pressaeque latent sub gurgite turres;
<ovid. meta. 1.291>	Iamque mare et tellus nullum discrimen habebant:
<ovid. meta. 1.292>	Omnia pontus erant, deerant quoque litora ponto.
<ovid. meta. 1.293>	Occupat hic collem, cumba sedet alter adunca
<ovid. meta. 1.294>	Et ducit remos illic, ubi nuper ararat;
<ovid. meta. 1.295>	Ille supra segetes aut mersae culmina uillae
<ovid. meta. 1.296>	Auigat, hic summa piscem deprendit in ulmo;
<ovid. meta. 1.297>	Figitur in uiridi, si fors tulit, ancora prato,
<ovid. meta. 1.298>	Aut subiecta terunt curuae uineta carinae,
<ovid. meta. 1.299>	Et, modo qua graciles gramen carpsere capellae,
<ovid. meta. 1.300>	Nunc ibi deformes ponunt sua corpora phocae.
<ovid. meta. 1.301>	Mirantur sub aqua lucos urbesque domosque
<ovid. meta. 1.302>	Nereides, siluasque tenent delphines et altis
<ovid. meta. 1.303>	Incursant ramis agitataque robora pulsant.
<ovid. meta. 1.304>	Nat lupus inter oues, fuluos uehit unda leones,
<ovid. meta. 1.305>	Vnda uehit tigres, nec uires fulminis apro,
<ovid. meta. 1.306>	Crura nec ablato prosunt uelocia ceruo,
<ovid. meta. 1.307>	Quaesitisque diu terris, ubi sistere possit,
<ovid. meta. 1.308>	In mare lassatis uolucris uaga decidit alis.
<ovid. meta. 1.309>	Obruerat tumulos inmensa licentia ponti,
<ovid. meta. 1.310>	Pulsabantque noui montana cacumina fluctus.
<ovid. meta. 1.311>	Maxima pars unda rapitur: quibus unda pepercit,
<ovid. meta. 1.312>	Illos longa domant inopi ieiunia uictu.
<ovid. meta. 1.313>	Separat Aonios Oetaeis Phocis ab aruis,
<ovid. meta. 1.314>	Terra ferax, dum terra fuit, sed tempore in illo
<ovid. meta. 1.315>	Pars maris et latus subitarum campus aquarum;
<ovid. meta. 1.316>	Mons ibi uerticibus petit arduus astra duobus,
<ovid. meta. 1.317>	Nomine Parnasus, superantque cacumina nubes:
<ovid. meta. 1.318>	Hic ubi Deucalion (nam cetera texerat aequor)
<ovid. meta. 1.319>	Cum consorte tori parua rate uectus adhaesit,
<ovid. meta. 1.320>	Corycidas nymphas et numina montis adorant
<ovid. meta. 1.321>	Fatidicamque Themin, quae tunc oracla tenebat:
<ovid. meta. 1.322>	Non illo melior quisquam nec amantior aequi
<ovid. meta. 1.323>	Vir fuit aut illa metuentior ulla deorum.
<ovid. meta. 1.324>	Iuppiter ut liquidis stagnare paludibus orbem
<ovid. meta. 1.325>	Et superesse uirum de tot modo milibus unum
<ovid. meta. 1.326>	Et superesse uidet de tot modo milibus unam,
<ovid. meta. 1.327>	Innocuos ambo, cultores numinis ambo,
<ovid. meta. 1.328>	Nubila disiecit nimbisque aquilone remotis
<ovid. meta. 1.329>	Et caelo terras ostendit et aethera terris.
<ovid. meta. 1.330>	Nec maris ira manet, positoque tricuspide telo
<ovid. meta. 1.331>	Mulcet aquas rector pelagi supraque profundum
<ovid. meta. 1.332>	Exstantem atque umeros innato murice tectum
<ovid. meta. 1.333>	Caeruleum Tritona uocat conchaeque sonanti
<ovid. meta. 1.334>	Inspirare iubet fluctusque et flumina signo
<ovid. meta. 1.335>	Iam reuocare dato: caua bucina sumitur illi,
<ovid. meta. 1.336>	Tortilis, in latum quae turbine crescit ab imo,
<ovid. meta. 1.337>	Bucina, quae medio concepit ubi aera ponto,
<ovid. meta. 1.338>	Litora uoce replet sub utroque iacentia Phoebo.
<ovid. meta. 1.339>	Tunc quoque, ut ora dei madida rorantia barba
<ovid. meta. 1.340>	Contigit et cecinit iussos inflata receptus,
<ovid. meta. 1.341>	Omnibus audita est telluris et aequoris undis
<ovid. meta. 1.342>	Et, quibus est undis audita, coercuit omnes.
<ovid. meta. 1.343>	Iam mare litus habet, plenos capit alueus amnes,
<ovid. meta. 1.344>	Flumina subsidunt collesque exire uidentur,
<ovid. meta. 1.345>	Surgit humus, crescunt loca decrescentibus undis,
<ovid. meta. 1.346>	Postque diem longam nudata cacumina siluae
<ovid. meta. 1.347>	Ostendunt limumque tenent in fronde relictum.
<ovid. meta. 1.348>	Redditus orbis erat; quem postquam uidit inanem
<ovid. meta. 1.349>	Et desolatas agere alta silentia terras,
<ovid. meta. 1.350>	Deucalion lacrimis ita Pyrrham adfatur obortis:
<ovid. meta. 1.351>	"O soror, o coniunx, o femina sola superstes,
<ovid. meta. 1.352>	Quam commune mihi genus et patruelis origo,
<ovid. meta. 1.353>	Deinde torus iunxit, nunc ipsa pericula iungunt,
<ovid. meta. 1.354>	Terrarum, quascumque uident occasus et ortus,
<ovid. meta. 1.355>	Nos duo turba sumus: possedit cetera pontus.
<ovid. meta. 1.356>	Haec quoque adhuc uitae non est fiducia nostrae
<ovid. meta. 1.357>	Certa satis; terrent etiam nunc nubila mentem.
<ovid. meta. 1.358>	Quis tibi, si sine me fatis erepta fuisses,
<ovid. meta. 1.359>	Nunc animus, miseranda, foret? quo sola timorem
<ovid. meta. 1.360>	Ferre modo posses? quo consolante doleres?
<ovid. meta. 1.361>	Namque ego, crede mihi, si te quoque pontus haberet,
<ovid. meta. 1.362>	Te sequerer, coniunx, et me quoque pontus haberet.
<ovid. meta. 1.363>	O utinam possim populos reparare paternis
<ovid. meta. 1.364>	Artibus atque animas formatae infundere terrae!
<ovid. meta. 1.365>	Nunc genus in nobis restat mortale duobus
<ovid. meta. 1.366>	(Sic uisum superis) hominumque exempla manemus."
<ovid. meta. 1.367>	Dixerat, et flebant; placuit caeleste precari
<ovid. meta. 1.368>	Numen et auxilium per sacras quaerere sortes.
<ovid. meta. 1.369>	Nulla mora est: adeunt pariter Cephisidas undas,
<ovid. meta. 1.370>	Vt nondum liquidas, sic iam uada nota secantes.
<ovid. meta. 1.371>	Inde ubi libatos inrorauere liquores
<ovid. meta. 1.372>	Vestibus et capiti, flectunt uestigia sanctae
<ovid. meta. 1.373>	Ad delubra deae, quorum fastigia turpi
<ovid. meta. 1.374>	Pallebant musco stabantque sine ignibus arae.
<ovid. meta. 1.375>	Vt templi tetigere gradus, procumbit uterque
<ovid. meta. 1.376>	Pronus humi gelidoque pauens dedit oscula saxo,
<ovid. meta. 1.377>	Atque ita "si precibus" dixerunt "numina iustis
<ovid. meta. 1.378>	Victa remollescunt, si flectitur ira deorum,
<ovid. meta. 1.379>	Dic, Themi, qua generis damnum reparabile nostri
<ovid. meta. 1.380>	Arte sit, et mersis fer opem, mitissima, rebus."
<ovid. meta. 1.381>	Mota dea est sortemque dedit: "discedite templo
<ovid. meta. 1.382>	Et uelate caput cinctasque resoluite uestes
<ovid. meta. 1.383>	Ossaque post tergum magnae iactate parentis."
<ovid. meta. 1.384>	Obstipuere diu, rumpitque silentia uoce
<ovid. meta. 1.385>	Pyrrha prior iussisque deae parere recusat,
<ovid. meta. 1.386>	Detque sibi ueniam, pauido rogat ore pauetque
<ovid. meta. 1.387>	Laedere iactatis maternas ossibus umbras.
<ovid. meta. 1.388>	Interea repetunt caecis obscura latebris
<ovid. meta. 1.389>	Verba datae sortis secum inter seque uolutant.
<ovid. meta. 1.390>	Inde Promethides placidis Epimethida dictis
<ovid. meta. 1.391>	Mulcet et "aut fallax" ait "est sollertia nobis,
<ovid. meta. 1.392>	Aut (pia sunt nullumque nefas oracula suadent)
<ovid. meta. 1.393>	Magna parens terra est: lapides in corpore terrae
<ovid. meta. 1.394>	Ossa reor dici; iacere hos post terga iubemur."
<ovid. meta. 1.395>	Coniugis augurio quamquam Titania mota est,
<ovid. meta. 1.396>	Spes tamen in dubio est: adeo caelestibus ambo
<ovid. meta. 1.397>	Diffidunt monitis. sed quid temptare nocebit?
<ovid. meta. 1.398>	Discedunt uelantque caput tunicasque recingunt
<ovid. meta. 1.399>	Et iussos lapides sua post uestigia mittunt.
<ovid. meta. 1.400>	Saxa (quis hoc credat, nisi sit pro teste uetustas?)
<ovid. meta. 1.401>	Ponere duritiem coepere suumque rigorem
<ovid. meta. 1.402>	Mollirique mora mollitaque ducere formam.
<ovid. meta. 1.403>	Mox ubi creuerunt naturaque mitior illis
<ovid. meta. 1.404>	Contigit, ut quaedam, sic non manifesta uideri
<ovid. meta. 1.405>	Forma potest hominis, sed, uti de marmore coepta,
<ovid. meta. 1.406>	Non exacta satis rudibusque simillima signis.
<ovid. meta. 1.407>	Quae tamen ex illis aliquo pars umida suco
<ovid. meta. 1.408>	Et terrena fuit, uersa est in corporis usum;
<ovid. meta. 1.409>	Quod solidum est flectique nequit, mutatur in ossa;
<ovid. meta. 1.410>	Quae modo uena fuit, sub eodem nomine mansit;
<ovid. meta. 1.411>	Inque breui spatio superorum numine saxa
<ovid. meta. 1.412>	Missa uiri manibus faciem traxere uirorum,
<ovid. meta. 1.413>	Et de femineo reparata est femina iactu.
<ovid. meta. 1.414>	Inde genus durum sumus experiensque laborum
<ovid. meta. 1.415>	Et documenta damus, qua simus origine nati.
<ovid. meta. 1.416>	Cetera diuersis tellus animalia formis
<ovid. meta. 1.417>	Sponte sua peperit, postquam uetus umor ab igne
<ovid. meta. 1.418>	Percaluit solis caenumque udaeque paludes
<ovid. meta. 1.419>	Intumuere aestu fecundaque semina rerum
<ovid. meta. 1.420>	Viuaci nutrita solo ceu matris in aluo
<ovid. meta. 1.421>	Creuerunt faciemque aliquam cepere morando.
<ovid. meta. 1.422>	Sic, ubi deseruit madidos septemfluus agros
<ovid. meta. 1.423>	Nilus et antiquo sua flumina reddidit alueo
<ovid. meta. 1.424>	Aetherioque recens exarsit sidere limus,
<ovid. meta. 1.425>	Plurima cultores uersis animalia glaebis
<ovid. meta. 1.426>	Inueniunt et in his quaedam modo coepta per ipsum
<ovid. meta. 1.427>	Nascendi spatium, quaedam inperfecta suisque
<ovid. meta. 1.428>	Trunca uident numeris, et eodem in corpore saepe
<ovid. meta. 1.429>	Altera pars uiuit, rudis est pars altera tellus.
<ovid. meta. 1.430>	Quippe ubi temperiem sumpsere umorque calorque,
<ovid. meta. 1.431>	Concipiunt, et ab his oriuntur cuncta duobus,
<ovid. meta. 1.432>	Cumque sit ignis aquae pugnax, uapor umidus omnes
<ovid. meta. 1.433>	Res creat, et discors concordia fetibus apta est.
<ovid. meta. 1.434>	Ergo ubi diluuio tellus lutulenta recenti
<ovid. meta. 1.435>	Solibus aetheriis altoque recanduit aestu,
<ovid. meta. 1.436>	Edidit innumeras species partimque figuras
<ovid. meta. 1.437>	Rettulit antiquas, partim noua monstra creauit.
<ovid. meta. 1.438>	Illa quidem nollet, sed te quoque, maxime Python,
<ovid. meta. 1.439>	Tum genuit, populisque nouis, incognite serpens,
<ovid. meta. 1.440>	Terror eras: tantum spatii de monte tenebas.
<ovid. meta. 1.441>	Hunc deus arquitenens et numquam talibus armis
<ovid. meta. 1.442>	Ante nisi in dammis capreisque fugacibus usus
<ovid. meta. 1.443>	Mille grauem telis, exhausta paene pharetra,
<ovid. meta. 1.444>	Perdidit effuso per uulnera nigra ueneno.
<ovid. meta. 1.445>	Neue operis famam posset delere uetustas,
<ovid. meta. 1.446>	Instituit sacros celebri certamine ludos
<ovid. meta. 1.447>	Pythia perdomitae serpentis nomine dictos.
<ovid. meta. 1.448>	Hic iuuenum quicumque manu pedibusque rotaue
<ovid. meta. 1.449>	Vicerat, aesculeae capiebat frondis honorem;
<ovid. meta. 1.450>	Nondum laurus erat, longoque decentia crine
<ovid. meta. 1.451>	Tempora cingebat de qualibet arbore Phoebus.
<ovid. meta. 1.452>	Primus amor Phoebi Daphne Peneia: quem non
<ovid. meta. 1.453>	Fors ignara dedit, sed saeua Cupidinis ira.
<ovid. meta. 1.454>	Delius hunc nuper, uicto serpente superbus,
<ovid. meta. 1.455>	Viderat adducto flectentem cornua neruo
<ovid. meta. 1.456>	"Quid" que "tibi, lasciue puer, cum fortibus armis?"
<ovid. meta. 1.457>	Dixerat, "ista decent umeros gestamina nostros,
<ovid. meta. 1.458>	Qui dare certa ferae, dare uulnera possumus hosti,
<ovid. meta. 1.459>	Qui modo pestifero tot iugera uentre prementem
<ovid. meta. 1.460>	Strauimus innumeris tumidum Pythona sagittis.
<ovid. meta. 1.461>	Tu face nescio quos esto contentus amores
<ovid. meta. 1.462>	Inritare tua nec laudes adsere nostras."
<ovid. meta. 1.463>	Filius huic Veneris "figat tuus omnia, Phoebe,
<ovid. meta. 1.464>	Te meus arcus" ait, "quantoque animalia cedunt
<ovid. meta. 1.465>	Cuncta deo, tanto minor est tua gloria nostra".
<ovid. meta. 1.466>	Dixit et eliso percussis aere pennis
<ovid. meta. 1.467>	Inpiger umbrosa Parnasi constitit arce
<ovid. meta. 1.468>	Eque sagittifera prompsit duo tela pharetra
<ovid. meta. 1.469>	Diuersorum operum: fugat hoc, facit illud amorem;
<ovid. meta. 1.470>	Quod facit, auratum est et cuspide fulget acuta,
<ovid. meta. 1.471>	Quod fugat, obtusum est et habet sub harundine plumbum.
<ovid. meta. 1.472>	Hoc deus in nympha Peneide fixit, at illo
<ovid. meta. 1.473>	Laesit Apollineas traiecta per ossa medullas:
<ovid. meta. 1.474>	Protinus alter amat, fugit altera nomen amantis
<ovid. meta. 1.475>	Siluarum latebris captiuarumque ferarum
<ovid. meta. 1.476>	Exuuiis gaudens innuptaeque aemula Phoebes;
<ovid. meta. 1.477>	Vitta coercebat positos sine lege capillos.
<ovid. meta. 1.478>	Multi illam petiere, illa auersata petentes
<ovid. meta. 1.479>	Inpatiens expersque uiri nemora auia lustrat
<ovid. meta. 1.480>	Nec, quid Hymen, quid Amor, quid sint conubia, curat.
<ovid. meta. 1.481>	Saepe pater dixit "generum mihi, filia, debes,"
<ovid. meta. 1.482>	Saepe pater dixit "debes mihi, nata, nepotes:"
<ovid. meta. 1.483>	Illa uelut crimen taedas exosa iugales
<ovid. meta. 1.484>	Pulchra uerecundo subfuderat ora rubore
<ovid. meta. 1.485>	Inque patris blandis haerens ceruice lacertis
<ovid. meta. 1.486>	"Da mihi perpetua, genitor carissime," dixit
<ovid. meta. 1.487>	"Virginitate frui: dedit hoc pater ante Dianae."
<ovid. meta. 1.488>	Ille quidem obsequitur; sed te decor iste, quod optas,
<ovid. meta. 1.489>	Esse uetat, uotoque tuo tua forma repugnat.
<ovid. meta. 1.490>	Phoebus amat uisaeque cupit conubia Daphnes,
<ovid. meta. 1.491>	Quodque cupit, sperat, suaque illum oracula fallunt;
<ovid. meta. 1.492>	Vtque leues stipulae demptis adolentur aristis,
<ovid. meta. 1.493>	Vt facibus saepes ardent, quas forte uiator
<ovid. meta. 1.494>	Vel nimis admouit uel iam sub luce reliquit,
<ovid. meta. 1.495>	Sic deus in flammas abiit, sic pectore toto
<ovid. meta. 1.496>	Vritur et sterilem sperando nutrit amorem.
<ovid. meta. 1.497>	Spectat inornatos collo pendere capillos
<ovid. meta. 1.498>	Et "quid, si comantur?" ait; uidet igne micantes
<ovid. meta. 1.499>	Sideribus similes oculos, uidet oscula, quae non
<ovid. meta. 1.500>	Est uidisse satis; laudat digitosque manusque
<ovid. meta. 1.501>	Bracchiaque et nudos media plus parte lacertos:
<ovid. meta. 1.502>	Siqua latent, meliora putat. fugit ocior aura
<ovid. meta. 1.503>	Illa leui neque ad haec reuocantis uerba resistit:
<ovid. meta. 1.504>	"Nympha, precor, Penei, mane! non insequor hostis;
<ovid. meta. 1.505>	Nympha, mane! sic agna lupum, sic cerua leonem,
<ovid. meta. 1.506>	Sic aquilam penna fugiunt trepidante columbae,
<ovid. meta. 1.507>	Hostes quaeque suos; amor est mihi causa sequendi.
<ovid. meta. 1.508>	Me miserum! ne prona cadas indignaue laedi
<ovid. meta. 1.509>	Crura notent sentes, et sim tibi causa doloris.
<ovid. meta. 1.510>	Aspera, qua properas, loca sunt: moderatius, oro,
<ovid. meta. 1.511>	Curre fugamque inhibe: moderatius insequar ipse.
<ovid. meta. 1.512>	Cui placeas, inquire tamen; non incola montis,
<ovid. meta. 1.513>	Non ego sum pastor, non hic armenta gregesque
<ovid. meta. 1.514>	Horridus obseruo. nescis, temeraria, nescis
<ovid. meta. 1.515>	Quem fugias, ideoque fugis. mihi Delphica tellus
<ovid. meta. 1.516>	Et Claros et Tenedos Patareaque regia seruit;
<ovid. meta. 1.517>	Iuppiter est genitor. per me, quod eritque fuitque
<ovid. meta. 1.518>	Estque, patet; per me concordant carmina neruis.
<ovid. meta. 1.519>	Certa quidem nostra est, nostra tamen una sagitta
<ovid. meta. 1.520>	Certior, in uacuo quae uulnera pectore fecit.
<ovid. meta. 1.521>	Inuentum medicina meum est, opiferque per orbem
<ovid. meta. 1.522>	Dicor, et herbarum subiecta potentia nobis:
<ovid. meta. 1.523>	Ei mihi, quod nullis amor est sanabilis herbis,
<ovid. meta. 1.524>	Nec prosunt domino, quae prosunt omnibus, artes!"
<ovid. meta. 1.525>	Plura locuturum timido Peneia cursu
<ovid. meta. 1.526>	Fugit cumque ipso uerba inperfecta reliquit,
<ovid. meta. 1.527>	Tum quoque uisa decens; nudabant corpora uenti,
<ovid. meta. 1.528>	Obuiaque aduersas uibrabant flamina uestes,
<ovid. meta. 1.529>	Et leuis inpulsos retro dabat aura capillos,
<ovid. meta. 1.530>	Auctaque forma fuga est. sed enim non sustinet ultra
<ovid. meta. 1.531>	Perdere blanditias iuuenis deus, utque monebat
<ovid. meta. 1.532>	Ipse amor, admisso sequitur uestigia passu.
<ovid. meta. 1.533>	Vt canis in uacuo leporem cum Gallicus aruo
<ovid. meta. 1.534>	Vidit, et hic praedam pedibus petit, ille salutem
<ovid. meta. 1.535>	(Alter inhaesuro similis iam iamque tenere
<ovid. meta. 1.536>	Sperat et extento stringit uestigia rostro;
<ovid. meta. 1.537>	Alter in ambiguo est, an sit conprensus, et ipsis
<ovid. meta. 1.538>	Morsibus eripitur tangentiaque ora relinquit):
<ovid. meta. 1.539>	Sic deus et uirgo; est hic spe celer, illa timore.
<ovid. meta. 1.540>	Qui tamen insequitur, pennis adiutus amoris
<ovid. meta. 1.541>	Ocior est requiemque negat tergoque fugacis
<ovid. meta. 1.542>	Inminet et crinem sparsum ceruicibus adflat.
<ovid. meta. 1.543>	Viribus absumptis expalluit illa citaeque
<ovid. meta. 1.544>	Victa labore fugae "Tellus",ait, "hisce uel istam,
<ovid. meta. 1.544a>	[Victa labore fugae, spectans Peneidas undas]
<ovid. meta. 1.545>	Quae facit ut laedar, mutando perde figuram!
<ovid. meta. 1.546>	"Fer, pater," inquit "opem, si flumina numen habetis!
<ovid. meta. 1.547>	Qua nimium placui, mutando perde figuram!"
<ovid. meta. 1.547a>	[Qua nimium placui, Tellus, ait, hisce uel istam]
<ovid. meta. 1.548>	Vix prece finita torpor grauis occupat artus:
<ovid. meta. 1.549>	Mollia cinguntur tenui praecordia libro,
<ovid. meta. 1.550>	In frondem crines, in ramos bracchia crescunt;
<ovid. meta. 1.551>	Pes modo tam uelox pigris radicibus haeret,
<ovid. meta. 1.552>	Ora cacumen habet: remanet nitor unus in illa.
<ovid. meta. 1.553>	Hanc quoque Phoebus amat positaque in stipite dextra
<ovid. meta. 1.554>	Sentit adhuc trepidare nouo sub cortice pectus
<ovid. meta. 1.555>	Conplexusque suis ramos, ut membra, lacertis
<ovid. meta. 1.556>	Oscula dat ligno: refugit tamen oscula lignum.
<ovid. meta. 1.557>	Cui deus "at quoniam coniunx mea non potes esse,
<ovid. meta. 1.558>	Arbor eris certe" dixit "mea. semper habebunt
<ovid. meta. 1.559>	Te coma, te citharae, te nostrae, laure, pharetrae.
<ovid. meta. 1.560>	Tu ducibus Latiis aderis, cum laeta triumphum
<ovid. meta. 1.561>	Vox canet et uisent longas Capitolia pompas.
<ovid. meta. 1.562>	Postibus Augustis eadem fidissima custos
<ovid. meta. 1.563>	Ante fores stabis mediamque tuebere quercum,
<ovid. meta. 1.564>	Vtque meum intonsis caput est iuuenale capillis,
<ovid. meta. 1.565>	Tu quoque perpetuos semper gere frondis honores".
<ovid. meta. 1.566>	Finierat Paean: factis modo laurea ramis
<ovid. meta. 1.567>	Adnuit utque caput uisa est agitasse cacumen.
<ovid. meta. 1.568>	Est nemus Haemoniae, praerupta quod undique claudit
<ovid. meta. 1.569>	Silua: uocant Tempe. per quae Peneus ab imo
<ovid. meta. 1.570>	Effusus Pindo spumosis uoluitur undis
<ovid. meta. 1.571>	Deiectuque graui tenues agitantia fumos
<ovid. meta. 1.572>	Nubila conducit summisque adspergine siluis
<ovid. meta. 1.573>	Inpluit et sonitu plus quam uicina fatigat:
<ovid. meta. 1.574>	Haec domus, haec sedes, haec sunt penetralia magni
<ovid. meta. 1.575>	Amnis; in his residens facto de cautibus antro
<ovid. meta. 1.576>	Vndis iura dabat nymphisque colentibus undas.
<ovid. meta. 1.577>	Conueniunt illuc popularia flumina primum,
<ovid. meta. 1.578>	Nescia, gratentur consolenturne parentem,
<ovid. meta. 1.579>	Populifer Sperchios et inrequietus Enipeus
<ovid. meta. 1.580>	Apidanusque senex lenisque Amphrysos et Aeas,
<ovid. meta. 1.581>	Moxque amnes alii, qui, qua tulit impetus illos,
<ovid. meta. 1.582>	In mare deducunt fessas erroribus undas.
<ovid. meta. 1.583>	Inachus unus abest imoque reconditus antro
<ovid. meta. 1.584>	Fletibus auget aquas natamque miserrimus Io
<ovid. meta. 1.585>	Luget ut amissam; nescit, uitane fruatur
<ovid. meta. 1.586>	An sit apud manes, sed quam non inuenit usquam,
<ovid. meta. 1.587>	Esse putat nusquam atque animo peiora ueretur.
<ovid. meta. 1.588>	Viderat a patrio redeuntem Iuppiter illam
<ovid. meta. 1.589>	Flumine et "o uirgo Ioue digna tuoque beatum
<ovid. meta. 1.590>	Nescio quem factura toro, pete" dixerat "umbras
<ovid. meta. 1.591>	Altorum nemorum" (et nemorum monstrauerat umbras)
<ovid. meta. 1.592>	"Dum calet et medio sol est altissimus orbe.
<ovid. meta. 1.593>	Quodsi sola times latebras intrare ferarum,
<ovid. meta. 1.594>	Praeside tuta deo nemorum secreta subibis,
<ovid. meta. 1.595>	Nec de plebe deo, sed qui caelestia magna
<ovid. meta. 1.596>	Sceptra manu teneo, sed qui uaga fulmina mitto.
<ovid. meta. 1.597>	Ne fuge me!" fugiebat enim. iam pascua Lernae
<ovid. meta. 1.598>	Consitaque arboribus Lyrcea reliquerat arua,
<ovid. meta. 1.599>	Cum deus inducta latas caligine terras
<ovid. meta. 1.600>	Occuluit tenuitque fugam rapuitque pudorem.
<ovid. meta. 1.601>	Interea medios Iuno despexit in agros,
<ovid. meta. 1.602>	Et noctis faciem nebulas fecisse uolucres
<ovid. meta. 1.603>	Sub nitido mirata die non fluminis illas
<ovid. meta. 1.604>	Esse nec umenti sensit tellure remitti
<ovid. meta. 1.605>	Atque, suus coniunx ubi sit, circumspicit, ut quae
<ovid. meta. 1.606>	Deprensi totiens iam nosset furta mariti.
<ovid. meta. 1.607>	Quem postquam caelo non repperit, "aut ego fallor
<ovid. meta. 1.608>	Aut ego laedor" ait delapsaque ab aethere summo
<ovid. meta. 1.609>	Constitit in terris nebulasque recedere iussit.
<ovid. meta. 1.610>	Coniugis aduentum praesenserat inque nitentem
<ovid. meta. 1.611>	Inachidos uultus mutauerat ille iuuencam
<ovid. meta. 1.612>	(Bos quoque formosa est): speciem Saturnia uaccae,
<ovid. meta. 1.613>	Quamquam inuita, probat nec non, et cuius et unde
<ovid. meta. 1.614>	Quoue sit armento, ueri quasi nescia quaerit;
<ovid. meta. 1.615>	Iuppiter e terra genitam mentitur, ut auctor
<ovid. meta. 1.616>	Desinat inquiri: petit hanc Saturnia munus.
<ovid. meta. 1.617>	Quid faciat? crudele suos addicere amores,
<ovid. meta. 1.618>	Non dare suspectum est: pudor est, qui suadeat illinc,
<ovid. meta. 1.619>	Hinc dissuadet amor. uictus pudor esset amore,
<ovid. meta. 1.620>	Sed, leue si munus sociae generisque torique
<ovid. meta. 1.621>	Vacca negaretur, poterat non uacca uideri.
<ovid. meta. 1.622>	Paelice donata non protinus exuit omnem
<ovid. meta. 1.623>	Diua metum timuitque Iouem et fuit anxia furti,
<ovid. meta. 1.624>	Donec Arestoridae seruandam tradidit Argo.
<ovid. meta. 1.625>	Centum luminibus cinctum caput Argus habebat:
<ovid. meta. 1.626>	Inde suis uicibus capiebant bina quietem,
<ovid. meta. 1.627>	Cetera seruabant atque in statione manebant.
<ovid. meta. 1.628>	Constiterat quocumque modo, spectabat ad Io:
<ovid. meta. 1.629>	Ante oculos Io, quamuis auersus, habebat.
<ovid. meta. 1.630>	Luce sinit pasci; cum sol tellure sub alta est,
<ovid. meta. 1.631>	Claudit et indigno circumdat uincula collo.
<ovid. meta. 1.632>	Frondibus arboreis et amara pascitur herba
<ovid. meta. 1.633>	Proque toro terrae non semper gramen habenti
<ovid. meta. 1.634>	Incubat infelix limosaque flumina potat;
<ovid. meta. 1.635>	Illa etiam supplex Argo cum bracchia uellet
<ovid. meta. 1.636>	Tendere, non habuit, quae bracchia tenderet Argo,
<ovid. meta. 1.637>	Et conata queri mugitus edidit ore
<ovid. meta. 1.638>	Pertimuitque sonos propriaque exterrita uoce est.
<ovid. meta. 1.639>	Venit et ad ripas, ubi ludere saepe solebat,
<ovid. meta. 1.640>	Inachidas ripas, nouaque ut conspexit in unda
<ovid. meta. 1.641>	Cornua, pertimuit seque exsternata refugit.
<ovid. meta. 1.642>	Naides ignorant, ignorat et Inachus ipse,
<ovid. meta. 1.643>	Quae sit; at illa patrem sequitur sequiturque sorores
<ovid. meta. 1.644>	Et patitur tangi seque admirantibus offert.
<ovid. meta. 1.645>	Decerptas senior porrexerat Inachus herbas:
<ovid. meta. 1.646>	Illa manus lambit patriisque dat oscula palmis
<ovid. meta. 1.647>	Nec retinet lacrimas, et, si modo uerba sequantur,
<ovid. meta. 1.648>	Oret opem nomenque suum casusque loquatur;
<ovid. meta. 1.649>	Littera pro uerbis, quam pes in puluere duxit,
<ovid. meta. 1.650>	Corporis indicium mutati triste peregit.
<ovid. meta. 1.651>	"Me miserum!" exclamat pater Inachus inque gementis
<ovid. meta. 1.652>	Cornibus et niueae pendens ceruice iuuencae
<ovid. meta. 1.653>	"Me miserum!" ingeminat, "tune es quaesita per omnes
<ovid. meta. 1.654>	Nata mihi terras? tu non inuenta reperta
<ovid. meta. 1.655>	Luctus eras leuior. retices nec mutua nostris
<ovid. meta. 1.656>	Dicta refers, alto tantum suspiria ducis
<ovid. meta. 1.657>	Pectore, quodque unum potes, ad mea uerba remugis.
<ovid. meta. 1.658>	At tibi ego ignarus thalamos taedasque parabam,
<ovid. meta. 1.659>	Spesque fuit generi mihi prima, secunda nepotum:
<ovid. meta. 1.660>	De grege nunc tibi uir et de grege natus habendus.
<ovid. meta. 1.661>	Nec finire licet tantos mihi morte dolores,
<ovid. meta. 1.662>	Sed nocet esse deum, praeclusaque ianua leti
<ovid. meta. 1.663>	Aeternum nostros luctus extendit in aeuum."
<ovid. meta. 1.664>	Talia maerentem stellatus submouet Argus,
<ovid. meta. 1.665>	Ereptamque patri diuersa in pascua natam
<ovid. meta. 1.666>	Abstrahit; ipse procul montis sublime cacumen
<ovid. meta. 1.667>	Occupat, unde sedens partes speculatur in omnes.
<ovid. meta. 1.668>	Nec superum rector mala tanta Phoronidos ultra
<ovid. meta. 1.669>	Ferre potest natumque uocat, quem lucida partu
<ovid. meta. 1.670>	Pleias enixa est, letoque det imperat Argum.
<ovid. meta. 1.671>	Parua mora est alas pedibus uirgamque potenti
<ovid. meta. 1.672>	Somniferam sumpsisse manu tegumenque capillis;
<ovid. meta. 1.673>	Haec ubi disposuit, patria Ioue natus ab arce
<ovid. meta. 1.674>	Desilit in terras. illic tegumenque remouit
<ovid. meta. 1.675>	Et posuit pennas, tantummodo uirga retenta est:
<ovid. meta. 1.676>	Hac agit ut pastor per deuia rura capellas,
<ovid. meta. 1.677>	Dum uenit, adductas et structis cantat auenis.
<ovid. meta. 1.678>	Voce noua captus custos Iunonius arte
<ovid. meta. 1.679>	"Quisquis es, hoc poteras mecum considere saxo",
<ovid. meta. 1.680>	Argus ait, "neque enim pecori fecundior ullo
<ovid. meta. 1.681>	Herba loco est, aptamque uides pastoribus umbram."
<ovid. meta. 1.682>	Sedit Atlantiades et euntem multa loquendo
<ovid. meta. 1.683>	Detinuit sermone diem iunctisque canendo
<ovid. meta. 1.684>	Vincere harundinibus seruantia lumina temptat.
<ovid. meta. 1.685>	Ille tamen pugnat molles euincere somnos
<ovid. meta. 1.686>	Et, quamuis sopor est oculorum parte receptus,
<ovid. meta. 1.687>	Parte tamen uigilat; quaerit quoque (namque reperta
<ovid. meta. 1.688>	Fistula nuper erat), qua sit ratione reperta.
<ovid. meta. 1.689>	Tum deus "Arcadiae gelidis in montibus" inquit
<ovid. meta. 1.690>	"Inter hamadryadas celeberrima Nonacrinas
<ovid. meta. 1.691>	Naias una fuit, nymphae Syringa uocabant.
<ovid. meta. 1.692>	Non semel et satyros eluserat illa sequentes
<ovid. meta. 1.693>	Et quoscumque deos umbrosaque silua feraxque
<ovid. meta. 1.694>	Rus habet; Ortygiam studiis ipsaque colebat
<ovid. meta. 1.695>	Virginitate deam; ritu quoque cincta Dianae
<ovid. meta. 1.696>	Falleret et posset credi Latonia, si non
<ovid. meta. 1.697>	Corneus huic arcus, si non foret aureus illi;
<ovid. meta. 1.698>	Sic quoque fallebat. redeuntem colle Lycaeo
<ovid. meta. 1.699>	Pan uidet hanc pinuque caput praecinctus acuta
<ovid. meta. 1.700>	Talia uerba refert" - restabat uerba referre
<ovid. meta. 1.701>	Et precibus spretis fugisse per auia nympham,
<ovid. meta. 1.702>	Donec harenosi placidum Ladonis ad amnem
<ovid. meta. 1.703>	Venerit: hic illam cursum inpedientibus undis,
<ovid. meta. 1.704>	Vt se mutarent, liquidas orasse sorores,
<ovid. meta. 1.705>	Panaque, cum prensam sibi iam Syringa putaret,
<ovid. meta. 1.706>	Corpore pro nymphae calamos tenuisse palustres,
<ovid. meta. 1.707>	Dumque ibi suspirat, motos in harundine uentos
<ovid. meta. 1.708>	Effecisse sonum tenuem similemque querenti;
<ovid. meta. 1.709>	Arte noua uocisque deum dulcedine captum
<ovid. meta. 1.710>	"Hoc mihi conloquium tecum" dixisse "manebit",
<ovid. meta. 1.711>	Atque ita disparibus calamis conpagine cerae
<ovid. meta. 1.712>	Inter se iunctis nomen tenuisse puellae.
<ovid. meta. 1.713>	Talia dicturus uidit Cyllenius omnes
<ovid. meta. 1.714>	Succubuisse oculos adopertaque lumina somno;
<ovid. meta. 1.715>	Supprimit extemplo uocem firmatque soporem
<ovid. meta. 1.716>	Languida permulcens medicata lumina uirga.
<ovid. meta. 1.717>	Nec mora, falcato nutantem uulnerat ense,
<ovid. meta. 1.718>	Qua collo est confine caput, saxoque cruentum
<ovid. meta. 1.719>	Deicit et maculat praeruptam sanguine rupem.
<ovid. meta. 1.720>	Arge, iaces, quodque in tot lumina lumen habebas,
<ovid. meta. 1.721>	Exstinctum est, centumque oculos nox occupat una.
<ovid. meta. 1.722>	Excipit hos uolucrisque suae Saturnia pennis
<ovid. meta. 1.723>	Conlocat et gemmis caudam stellantibus inplet.
<ovid. meta. 1.724>	Protinus exarsit nec tempora distulit irae
<ovid. meta. 1.725>	Horriferamque oculis animoque obiecit Erinyn
<ovid. meta. 1.726>	Paelicis Argolicae stimulosque in pectore caecos
<ovid. meta. 1.727>	Condidit et profugam per totum terruit orbem.
<ovid. meta. 1.728>	Vltimus inmenso restabas, Nile, labori;
<ovid. meta. 1.729>	Quem simulac tetigit, positisque in margine ripae
<ovid. meta. 1.730>	Procubuit genibus resupinoque ardua collo,
<ovid. meta. 1.731>	Quos potuit solos, tollens ad sidera uultus
<ovid. meta. 1.732>	Et gemitu et lacrimis et luctisono mugitu
<ovid. meta. 1.733>	Cum Ioue uisa queri finemque orare malorum.
<ovid. meta. 1.734>	Coniugis ille suae complexus colla lacertis,
<ovid. meta. 1.735>	Finiat ut poenas tandem, rogat "in" que "futurum
<ovid. meta. 1.736>	Pone metus" inquit, "numquam tibi causa doloris
<ovid. meta. 1.737>	Haec erit" et Stygias iubet hoc audire paludes.
<ovid. meta. 1.738>	Vt lenita dea est, uultus capit illa priores
<ovid. meta. 1.739>	Fitque, quod ante fuit: fugiunt e corpore saetae,
<ovid. meta. 1.740>	Cornua decrescunt, fit luminis artior orbis,
<ovid. meta. 1.741>	Contrahitur rictus, redeunt umerique manusque
<ovid. meta. 1.742>	Vngulaque in quinos dilapsa absumitur ungues:
<ovid. meta. 1.743>	De boue nil superest formae nisi candor in illa;
<ovid. meta. 1.744>	Officioque pedum nymphe contenta duorum
<ovid. meta. 1.745>	Erigitur metuitque loqui, ne more iuuencae
<ovid. meta. 1.746>	Mugiat, et timide uerba intermissa retemptat.
<ovid. meta. 1.747>	Nunc dea linigera colitur celeberrima turba,
<ovid. meta. 1.748>	Nunc Epaphus magni genitus de semine tandem
<ovid. meta. 1.749>	Creditur esse Iouis perque urbes iuncta parenti
<ovid. meta. 1.750>	Templa tenet. fuit huic animis aequalis et annis
<ovid. meta. 1.751>	Sole satus Phaethon; quem quondam magna loquentem
<ovid. meta. 1.752>	Nec sibi cedentem Phoeboque parente superbum
<ovid. meta. 1.753>	Non tulit Inachides "matri" que ait "omnia demens
<ovid. meta. 1.754>	Credis et es tumidus genitoris imagine falsi."
<ovid. meta. 1.755>	Erubuit Phaethon iramque pudore repressit
<ovid. meta. 1.756>	Et tulit ad Clymenen Epaphi conuicia matrem
<ovid. meta. 1.757>	"Quo" que magis doleas, genetrix," ait "ille ego liber,
<ovid. meta. 1.758>	Ille ferox tacui. pudet haec opprobria nobis
<ovid. meta. 1.759>	Et dici potuisse et non potuisse refelli;
<ovid. meta. 1.760>	At tu, si modo sum caelesti stirpe creatus,
<ovid. meta. 1.761>	Ede notam tanti generis meque adsere caelo."
<ovid. meta. 1.762>	Dixit et inplicuit materno bracchia collo
<ovid. meta. 1.763>	Perque suum Meropisque caput taedasque sororum
<ovid. meta. 1.764>	Traderet orauit ueri sibi signa parentis.
<ovid. meta. 1.765>	Ambiguum, Clymene precibus Phaethontis an ira
<ovid. meta. 1.766>	Mota magis dicti sibi criminis utraque caelo
<ovid. meta. 1.767>	Bracchia porrexit spectansque ad lumina solis
<ovid. meta. 1.768>	"Per iubar hoc" inquit "radiis insigne coruscis,
<ovid. meta. 1.769>	Nate, tibi iuro, quod nos auditque uidetque,
<ovid. meta. 1.770>	Hoc te, quem spectas, hoc te, qui temperat orbem,
<ovid. meta. 1.771>	Sole satum. si ficta loquor, neget ipse uidendum
<ovid. meta. 1.772>	Se mihi, sitque oculis lux ista nouissima nostris.
<ovid. meta. 1.773>	Nec longus patrios labor est tibi nosse penates:
<ovid. meta. 1.774>	Vnde oritur, domus est terrae contermina nostrae;
<ovid. meta. 1.775>	Si modo fert animus, gradere et scitabere ab ipso!"
<ovid. meta. 1.776>	Emicat extemplo laetus post talia matris
<ovid. meta. 1.777>	Dicta suae Phaethon et concipit aethera mente
<ovid. meta. 1.778>	Aethiopasque suos positosque sub ignibus Indos
<ovid. meta. 1.779>	Sidereis transit patriosque adit inpiger ortus.
<ovid. meta. 2.1>	Regia Solis erat sublimibus alta columnis,
<ovid. meta. 2.2>	Clara micante auro flammasque imitante pyropo;
<ovid. meta. 2.3>	Cuius ebur nitidum fastigia summa tegebat,
<ovid. meta. 2.4>	Argenti bifores radiabant lumine ualuae.
<ovid. meta. 2.5>	Materiam superabat opus; nam Mulciber illic
<ovid. meta. 2.6>	Aequora caelarat medias cingentia terras
<ovid. meta. 2.7>	Terrarumque orbem caelumque, quod imminet orbi.
<ovid. meta. 2.8>	Caeruleos habet unda deos, Tritona canorum
<ovid. meta. 2.9>	Proteaque ambiguum ballenarumque prementem
<ovid. meta. 2.10>	Aegaeona suis immania terga lacertis
<ovid. meta. 2.11>	Doridaque et natas, quarum pars nare uidetur,
<ovid. meta. 2.12>	Pars in mole sedens uiridis siccare capillos,
<ovid. meta. 2.13>	Pisce uehi quaedam; facies non omnibus una,
<ovid. meta. 2.14>	Non diuersa tamen, qualem decet esse sororum.
<ovid. meta. 2.15>	Terra uiros urbesque gerit siluasque ferasque
<ovid. meta. 2.16>	Fluminaque et nymphas et cetera numina ruris.
<ovid. meta. 2.17>	Haec super imposita est caeli fulgentis imago
<ovid. meta. 2.18>	Signaque sex foribus dextris totidemque sinistris.
<ovid. meta. 2.19>	Quo simul accliui Clymeneia limite proles
<ovid. meta. 2.20>	Venit et intrauit dubitati tecta parentis,
<ovid. meta. 2.21>	Protinus ad patrios sua fert uestigia uultus
<ovid. meta. 2.22>	Consistitque procul; neque enim propiora ferebat
<ovid. meta. 2.23>	Lumina; purpurea uelatus ueste sedebat
<ovid. meta. 2.24>	In solio Phoebus claris lucente smaragdis.
<ovid. meta. 2.25>	A dextra laeuaque Dies et Mensis et Annus
<ovid. meta. 2.26>	Saeculaque et positae spatiis aequalibus Horae
<ovid. meta. 2.27>	Verque nouum stabat cinctum florente corona,
<ovid. meta. 2.28>	Stabat nuda Aestas et spicea serta gerebat,
<ovid. meta. 2.29>	Stabat et Autumnus, calcatis sordidus uuis,
<ovid. meta. 2.30>	Et glacialis Hiems, canos hirsuta capillos.
<ovid. meta. 2.31>	Inde loco medius rerum nouitate pauentem
<ovid. meta. 2.32>	Sol oculis iuuenem, quibus adspicit omnia, uidit:
<ovid. meta. 2.33>	"Quae"que "uiae tibi causa? quid hac" ait "arce petisti,
<ovid. meta. 2.34>	Progenies, Phaethon, haud infitianda parenti?"
<ovid. meta. 2.35>	Ille refert: "o lux immensi publica mundi,
<ovid. meta. 2.36>	Phoebe pater, si das usum mihi nominis huius
<ovid. meta. 2.37>	Nec falsa Clymene culpam sub imagine celat,
<ovid. meta. 2.38>	Pignora da, genitor, per quae tua uera propago
<ovid. meta. 2.39>	Credar et hunc animis errorem detrahe nostris."
<ovid. meta. 2.40>	Dixerat; at genitor circum caput omne micantes
<ovid. meta. 2.41>	Deposuit radios propiusque accedere iussit
<ovid. meta. 2.42>	Amplexuque dato: "nec tu meus esse negari
<ovid. meta. 2.43>	Dignus es et Clymene ueros" ait "edidit ortus;
<ovid. meta. 2.44>	Quoque minus dubites, quoduis pete munus, ut illud
<ovid. meta. 2.45>	Me tribuente feras; promissis testis adesto
<ovid. meta. 2.46>	Dis iuranda palus, oculis incognita nostris."
<ovid. meta. 2.47>	Vix bene desierat; currus rogat ille paternos
<ovid. meta. 2.48>	Inque diem alipedum ius et moderamen equorum.
<ovid. meta. 2.49>	Paenituit iurasse patrem, qui terque quaterque
<ovid. meta. 2.50>	Concutiens illustre caput: "temeraria" dixit
<ovid. meta. 2.51>	"Vox mea facta tua est. utinam promissa liceret
<ovid. meta. 2.52>	Non dare! confiteor, solum hoc tibi, nate, negarem.
<ovid. meta. 2.53>	Dissuadere licet; non est tua tuta uoluntas;
<ovid. meta. 2.54>	Magna petis, Phaethon, et quae nec uiribus istis
<ovid. meta. 2.55>	Munera conueniant nec tam puerilibus annis.
<ovid. meta. 2.56>	Sors tua mortalis; non est mortale quod optas.
<ovid. meta. 2.57>	Plus etiam quam quod superis contingere possit
<ovid. meta. 2.58>	Nescius affectas; placeat sibi quisque licebit.
<ovid. meta. 2.59>	Non tamen ignifero quisquam consistere in axe
<ovid. meta. 2.60>	Me ualet excepto; uasti quoque rector Olympi,
<ovid. meta. 2.61>	Qui fera terribili iaculatur fulmina dextra,
<ovid. meta. 2.62>	Non aget hos currus; et quid Ioue maius habemus?
<ovid. meta. 2.63>	Ardua prima uia est et qua uix mane recentes
<ovid. meta. 2.64>	Enituntur equi; media est altissima caelo,
<ovid. meta. 2.65>	Vnde mare et terras ipsi mihi saepe uidere
<ovid. meta. 2.66>	Sit timor et pauida trepidet formidine pectus;
<ovid. meta. 2.67>	Vltima prona uia est et eget moderamine certo;
<ovid. meta. 2.68>	Tunc etiam quae me subiectis excipit undis
<ovid. meta. 2.69>	Ne ferar in praeceps Tethys solet ipsa uereri.
<ovid. meta. 2.70>	Adde quod assidua rapitur uertigine caelum
<ovid. meta. 2.71>	Sideraque alta trahit celerique uolumine torquet.
<ovid. meta. 2.72>	Nitor in aduersum nec me, qui cetera, uincit
<ovid. meta. 2.73>	Impetus et rapido contrarius euehor orbi.
<ovid. meta. 2.74>	Finge datos currus; quid ages? poterisne rotatis
<ovid. meta. 2.75>	Obuius ire polis, ne te citus auferat axis?
<ovid. meta. 2.76>	Forsitan et lucos illic urbesque deorum
<ovid. meta. 2.77>	Concipias animo delubraque ditia donis
<ovid. meta. 2.78>	Esse; per insidias iter est formasque ferarum.
<ovid. meta. 2.79>	Vtque uiam teneas nulloque errore traharis,
<ovid. meta. 2.80>	Per tamen aduersi gradieris cornua Tauri
<ovid. meta. 2.81>	Haemoniosque arcus uiolentique ora Leonis
<ovid. meta. 2.82>	Saeuaque circuitu curuantem bracchia longo
<ovid. meta. 2.83>	Scorpion atque aliter curuantem bracchia Cancrum.
<ovid. meta. 2.84>	Nec tibi quadripedes animosos ignibus illis,
<ovid. meta. 2.85>	Quos in pectore habent, quos ore et naribus efflant,
<ovid. meta. 2.86>	In promptu regere est; uix me patiuntur, ut acres
<ovid. meta. 2.87>	Incaluere animi, ceruixque repugnat habenis.
<ovid. meta. 2.88>	At tu, funesti ne sim tibi muneris auctor,
<ovid. meta. 2.89>	Nate, caue, dum resque sinit, tua corrige uota.
<ovid. meta. 2.90>	Scilicet ut nostro genitum te sanguine credas,
<ovid. meta. 2.91>	Pignora certa petis? do pignora certa timendo
<ovid. meta. 2.92>	Et patrio pater esse metu probor. adspice uultus
<ovid. meta. 2.93>	Ecce meos; utinamque oculos in pectora posses
<ovid. meta. 2.94>	Inserere et patrias intus deprendere curas!
<ovid. meta. 2.95>	Denique quicquid habet diues, circumspice, mundus
<ovid. meta. 2.96>	Deque tot ac tantis caeli terraeque marisque
<ovid. meta. 2.97>	Posce bonis aliquid; nullam patiere repulsam.
<ovid. meta. 2.98>	Deprecor hoc unum, quod uero nomine poena,
<ovid. meta. 2.99>	Non honor est; poenam, Phaethon, pro munere poscis.
<ovid. meta. 2.100>	Quid mea colla tenes blandis, ignare, lacertis?
<ovid. meta. 2.101>	Ne dubita, dabitur (Stygias iurauimus undas)
<ovid. meta. 2.102>	Quodcumque optaris; sed tu sapientius opta."
<ovid. meta. 2.103>	Finierat monitus; dictis tamen ille repugnat
<ovid. meta. 2.104>	Propositumque premit flagratque cupidine currus.
<ovid. meta. 2.105>	Ergo qua licuit genitor cunctatus ad altos
<ovid. meta. 2.106>	Deducit iuuenem, Vulcania munera, currus.
<ovid. meta. 2.107>	Aureus axis erat, temo aureus, aurea summae
<ovid. meta. 2.108>	Curuatura rotae, radiorum argenteus ordo;
<ovid. meta. 2.109>	Per iuga chrysolithi positaeque ex ordine gemmae
<ovid. meta. 2.110>	Clara repercusso reddebant lumina Phoebo.
<ovid. meta. 2.111>	Dumque ea magnanimus Phaethon miratur opusque
<ovid. meta. 2.112>	Perspicit, ecce uigil nitido patefecit ab ortu
<ovid. meta. 2.113>	Purpureas Aurora fores et plena rosarum
<ovid. meta. 2.114>	Atria; diffugiunt stellae, quarum agmina cogit
<ovid. meta. 2.115>	Lucifer et caeli statione nouissimus exit.
<ovid. meta. 2.116>	Quem petere ut terras mundumque rubescere uidit
<ovid. meta. 2.117>	Cornuaque extremae uelut euanescere lunae,
<ovid. meta. 2.118>	Iungere equos Titan uelocibus imperat Horis.
<ovid. meta. 2.119>	Iussa deae celeres peragunt ignemque uomentis,
<ovid. meta. 2.120>	Ambrosiae suco saturos, praesepibus altis
<ovid. meta. 2.121>	Quadripedes ducunt adduntque sonantia frena.
<ovid. meta. 2.122>	Tum pater ora sui sacro medicamine nati
<ovid. meta. 2.123>	Contigit et rapidae fecit patientia flammae
<ovid. meta. 2.124>	Imposuitque comae radios praesagaque luctus
<ovid. meta. 2.125>	Pectore sollicito repetens suspiria dixit:
<ovid. meta. 2.126>	"Si potes his saltem monitis parere parentis,
<ovid. meta. 2.127>	Parce, puer, stimulis et fortius utere loris;
<ovid. meta. 2.128>	Sponte sua properant; labor est inhibere uolentes.
<ovid. meta. 2.129>	Nec tibi directos placeat uia quinque per arcus;
<ovid. meta. 2.130>	Sectus in obliquum est lato curuamine limes,
<ovid. meta. 2.131>	Zonarumque trium contentus fine polumque
<ovid. meta. 2.132>	Effugit australem iunctamque aquilonibus Arcton;
<ovid. meta. 2.133>	Hac sit iter; manifesta rotae uestigia cernes.
<ovid. meta. 2.134>	Vtque ferant aequos et caelum et terra calores,
<ovid. meta. 2.135>	Nec preme nec summum molire per aethera currum,
<ovid. meta. 2.136>	Altius egressus caelestia tecta cremabis,
<ovid. meta. 2.137>	Inferius terras; medio tutissimus ibis.
<ovid. meta. 2.138>	Neu te dexterior tortum declinet ad Anguem,
<ovid. meta. 2.139>	Neue sinisterior pressam rota ducat ad Aram,
<ovid. meta. 2.140>	Inter utrumque tene; Fortunae cetera mando,
<ovid. meta. 2.141>	Quae iuuet et melius, quam tu tibi, consulat opto.
<ovid. meta. 2.142>	Dum loquor, Hesperio positas in litore metas
<ovid. meta. 2.143>	Vmida nox tetigit; non est mora libera nobis;
<ovid. meta. 2.144>	Poscimur et fulget tenebris aurora fugatis.
<ovid. meta. 2.145>	Corripe lora manu, uel, si mutabile pectus
<ovid. meta. 2.146>	Est tibi, consiliis, non curribus utere nostris,
<ovid. meta. 2.147>	Dum potes et solidis etiamnunc sedibus astas
<ovid. meta. 2.148>	Dumque male optatos nondum premis inscius axes.
<ovid. meta. 2.149>	Quae tutus spectes, sine me dare lumina terris.
<ovid. meta. 2.150>	Occupat ille leuem iuuenali corpore currum
<ovid. meta. 2.151>	Statque super manibusque leues contingere habenas
<ovid. meta. 2.152>	Gaudet et inuito grates agit inde parenti.
<ovid. meta. 2.153>	Interea uolucres Pyrois et Eous et Aethon,
<ovid. meta. 2.154>	Solis equi, quartusque Phlegon hinnitibus auras
<ovid. meta. 2.155>	Flammiferis implent pedibusque repagula pulsant.
<ovid. meta. 2.156>	Quae postquam Tethys, fatorum ignara nepotis,
<ovid. meta. 2.157>	Reppulit et facta est immensi copia caeli,
<ovid. meta. 2.158>	Corripuere uiam pedibusque per aera motis
<ovid. meta. 2.159>	Obstantes scindunt nebulas pennisque leuati
<ovid. meta. 2.160>	Praetereunt ortos isdem de partibus Euros.
<ovid. meta. 2.161>	Sed leue pondus erat nec quod cognoscere possent
<ovid. meta. 2.162>	Solis equi solitaque iugum grauitate carebat;
<ovid. meta. 2.163>	Vtque labant curuae iusto sine pondere naues
<ovid. meta. 2.164>	Perque mare instabilis nimia leuitate feruntur,
<ovid. meta. 2.165>	Sic onere adsueto uacuus dat in aere saltus
<ovid. meta. 2.166>	Succutiturque alte similisque est currus inani.
<ovid. meta. 2.167>	Quod simul ac sensere, ruunt tritumque relinquunt
<ovid. meta. 2.168>	Quadriiugi spatium nec, quo prius, ordine currunt.
<ovid. meta. 2.169>	Ipse pauet nec qua commissas flectat habenas,
<ovid. meta. 2.170>	Nec scit qua sit iter, nec, si sciat, imperet illis.
<ovid. meta. 2.171>	Tum primum radiis gelidi caluere Triones
<ovid. meta. 2.172>	Et uetito frustra temptarunt aequore tingi
<ovid. meta. 2.173>	Quaeque polo posita est glaciali proxima Serpens,
<ovid. meta. 2.174>	Frigore pigra prius nec formidabilis ulli,
<ovid. meta. 2.175>	Incaluit sumpsitque nouas feruoribus iras.
<ovid. meta. 2.176>	Te quoque turbatum memorant fugisse, Boote,
<ovid. meta. 2.177>	Quamuis tardus eras et te tua plaustra tenebant.
<ovid. meta. 2.178>	Vt uero summo despexit ab aethere terras
<ovid. meta. 2.179>	Infelix Phaethon penitus penitusque patentis,
<ovid. meta. 2.180>	Palluit et subito genua intremuere timore
<ovid. meta. 2.181>	Suntque oculis tenebrae per tantum lumen obortae;
<ovid. meta. 2.182>	Et iam mallet equos numquam tetigisse paternos,
<ovid. meta. 2.183>	Iam cognosse genus piget et ualuisse rogando;
<ovid. meta. 2.184>	Iam Meropis dici cupiens ita fertur ut acta
<ovid. meta. 2.185>	Praecipiti pinus Borea, cui uicta remisit
<ovid. meta. 2.186>	Frena suus rector, quam dis uotisque reliquit.
<ovid. meta. 2.187>	Quid faciat? multum caeli post terga relictum,
<ovid. meta. 2.188>	Ante oculos plus est; animo metitur utrumque
<ovid. meta. 2.189>	Et modo, quos illi fatum contingere non est,
<ovid. meta. 2.190>	Prospicit occasus, interdum respicit ortus;
<ovid. meta. 2.191>	Quidque agat ignarus stupet et nec frena remittit
<ovid. meta. 2.192>	Nec retinere ualet nec nomina nouit equorum.
<ovid. meta. 2.193>	Sparsa quoque in uario passim miracula caelo
<ovid. meta. 2.194>	Vastarumque uidet trepidus simulacra ferarum.
<ovid. meta. 2.195>	Est locus in geminos ubi bracchia concauat arcus
<ovid. meta. 2.196>	Scorpius et cauda flexisque utrimque lacertis
<ovid. meta. 2.197>	Porrigit in spatium signorum membra duorum.
<ovid. meta. 2.198>	Hunc puer ut nigri madidum sudore ueneni
<ovid. meta. 2.199>	Vulnera curuata minitantem cuspide uidit,
<ovid. meta. 2.200>	Mentis inops gelida formidine lora remisit.
<ovid. meta. 2.201>	Quae postquam summum tetigere iacentia tergum,
<ovid. meta. 2.202>	Exspatiantur equi nulloque inhibente per auras
<ovid. meta. 2.203>	Ignotae regionis eunt, quaque impetus egit,
<ovid. meta. 2.204>	Hac sine lege ruunt altoque sub aethere fixis
<ovid. meta. 2.205>	Incursant stellis rapiuntque per auia currum
<ovid. meta. 2.206>	Et modo summa petunt, modo per decliue uiasque
<ovid. meta. 2.207>	Praecipites spatio terrae propiore feruntur;
<ovid. meta. 2.208>	Inferiusque suis fraternos currere Luna
<ovid. meta. 2.209>	Admiratur equos ambustaque nubila fumant.
<ovid. meta. 2.210>	Corripitur flammis, ut quaeque altissima, tellus
<ovid. meta. 2.211>	Fissaque agit rimas et sucis aret ademptis;
<ovid. meta. 2.212>	Pabula canescunt, cum frondibus uritur arbor
<ovid. meta. 2.213>	Materiamque suo praebet seges arida damno.
<ovid. meta. 2.214>	Parua queror; magnae pereunt cum moenibus urbes
<ovid. meta. 2.215>	Cumque suis totas populis incendia gentes
<ovid. meta. 2.216>	In cinerem uertunt. siluae cum montibus ardent,
<ovid. meta. 2.217>	Ardet Athos Taurusque Cilix et Tmolus et Oete
<ovid. meta. 2.218>	Et tum sicca, prius creberrima fontibus, Ide
<ovid. meta. 2.219>	Virgineusque Helicon et nondum Oeagrius Haemus.
<ovid. meta. 2.220>	Ardet in immensum geminatis ignibus Aetna
<ovid. meta. 2.221>	Parnasusque biceps et Eryx et Cynthus et Othrys
<ovid. meta. 2.222>	Et tandem niuibus Rhodope caritura Mimasque
<ovid. meta. 2.223>	Dindymaque et Mycale natusque ad sacra Cithaeron.
<ovid. meta. 2.224>	Nec prosunt Scythiae sua frigora; Caucasus ardet
<ovid. meta. 2.225>	Ossaque cum Pindo maiorque ambobus Olympus
<ovid. meta. 2.226>	Aeriaeque Alpes et nubifer Appenninus.
<ovid. meta. 2.227>	Tum uero Phaethon cunctis e partibus orbem
<ovid. meta. 2.228>	Adspicit accensum nec tantos sustinet aestus
<ovid. meta. 2.229>	Feruentisque auras uelut e fornace profunda
<ovid. meta. 2.230>	Ore trahit currusque suos candescere sentit;
<ovid. meta. 2.231>	Et neque iam cineres eiectatamque fauillam
<ovid. meta. 2.232>	Ferre potest calidoque inuoluitur undique fumo
<ovid. meta. 2.233>	Quoque eat, aut ubi sit, picea caligine tectus,
<ovid. meta. 2.234>	Nescit et arbitrio uolucrum raptatur equorum.
<ovid. meta. 2.235>	Sanguine tum credunt in corpora summa uocato
<ovid. meta. 2.236>	Aethiopum populos nigrum traxisse colorem;
<ovid. meta. 2.237>	Tum facta est Libye raptis umoribus aestu
<ovid. meta. 2.238>	Arida, tum nymphae passis fontesque lacusque
<ovid. meta. 2.239>	Defleuere comis; quaerit Boeotia Dircen,
<ovid. meta. 2.240>	Argos Amymonen, Ephyre Pirenidas undas.
<ovid. meta. 2.241>	Nec sortita loco distantes flumina ripas
<ovid. meta. 2.242>	Tuta manent; mediis Tanais fumauit in undis
<ovid. meta. 2.243>	Peneusque senex Teuthranteusque Caicus
<ovid. meta. 2.244>	Et celer Ismenos cum Phegiaco Erymantho
<ovid. meta. 2.245>	Arsurusque iterum Xanthus flauusque Lycormas
<ovid. meta. 2.246>	Quique recuruatis ludit Maeandrus in undis
<ovid. meta. 2.247>	Mygdoniusque Melas et Taenarius Eurotas.
<ovid. meta. 2.248>	Arsit et Euphrates Babylonius, arsit Orontes
<ovid. meta. 2.249>	Thermodonque citus Gangesque et Phasis et Hister.
<ovid. meta. 2.250>	Aestuat Alpheos, ripae Spercheides ardent;
<ovid. meta. 2.251>	Quodque suo Tagus amne uehit, fluit ignibus aurum
<ovid. meta. 2.252>	Et quae Maeonias celebrarant carmine ripas
<ovid. meta. 2.253>	Flumineae uolucres medio caluere Caystro.
<ovid. meta. 2.254>	Nilus in extremum fugit perterritus orbem
<ovid. meta. 2.255>	Occuluitque caput, quod adhuc latet; ostia septem
<ovid. meta. 2.256>	Puluerulenta uacant, septem sine flumine ualles.
<ovid. meta. 2.257>	Fors eadem Ismarios Hebrum cum Strymone siccat
<ovid. meta. 2.258>	Hesperiosque amnes Rhenum Rhodanumque Padumque,
<ovid. meta. 2.259>	Cuique fuit rerum promissa potentia, Thybrim.
<ovid. meta. 2.260>	Dissilit omne solum penetratque in Tartara rimis
<ovid. meta. 2.261>	Lumen et infernum terret cum coniuge regem
<ovid. meta. 2.262>	Et mare contrahitur siccaeque est campus harenae
<ovid. meta. 2.263>	Quod modo pontus erat; quosque altum texerat aequor,
<ovid. meta. 2.264>	Exsistunt montes et sparsas Cycladas augent.
<ovid. meta. 2.265>	Ima petunt pisces nec se super aequora curui
<ovid. meta. 2.266>	Tollere consuetas audent delphines in auras;
<ovid. meta. 2.267>	Corpora phocarum summo resupina profundo
<ovid. meta. 2.268>	Exanimata natant. ipsum quoque Nerea fama est
<ovid. meta. 2.269>	Doridaque et natas tepidis latuisse sub antris.
<ovid. meta. 2.270>	Ter Neptunus aquis cum toruo bracchia uultu
<ovid. meta. 2.271>	Exserere ausus erat; ter non tulit aeris ignes.
<ovid. meta. 2.272>	Alma tamen Tellus, ut erat circumdata ponto,
<ovid. meta. 2.273>	Inter aquas pelagi contractos undique fontes,
<ovid. meta. 2.274>	Qui se condiderant in opacae uiscera matris,
<ovid. meta. 2.275>	Sustulit oppressos collo tenus arida uultus
<ovid. meta. 2.276>	Opposuitque manum fronti magnoque tremore
<ovid. meta. 2.277>	Omnia concutiens paulum subsedit et infra,
<ovid. meta. 2.278>	Quam solet esse, fuit sacraque ita uoce locuta est:
<ovid. meta. 2.279>	"Si placet hoc meruique, quid o tua fulmina cessant,
<ovid. meta. 2.280>	Summe deum? liceat periturae uiribus ignis
<ovid. meta. 2.281>	Igne perire tuo clademque auctore leuare.
<ovid. meta. 2.282>	Vix equidem fauces haec ipsa in uerba resoluo;"
<ovid. meta. 2.283>	(Presserat ora uapor) "tostos en adspice crines
<ovid. meta. 2.284>	Inque oculis tantum, tantum super ora fauillae!
<ovid. meta. 2.285>	Hosne mihi fructus, hunc fertilitatis honorem
<ovid. meta. 2.286>	Officiique refers, quod adunci uulnera aratri
<ovid. meta. 2.287>	Rastrorumque fero totoque exerceor anno,
<ovid. meta. 2.288>	Quod pecori frondes alimentaque mitia, fruges,
<ovid. meta. 2.289>	Humano generi, uobis quoque tura ministro?
<ovid. meta. 2.290>	Sed tamen exitium fac me meruisse; quid undae,
<ovid. meta. 2.291>	Quid meruit frater? cur illi tradita sorte
<ovid. meta. 2.292>	Aequora decrescunt et ab aethere longius absunt?
<ovid. meta. 2.293>	Quodsi nec fratris nec te mea gratia tangit,
<ovid. meta. 2.294>	At caeli miserere tui; circumspice utrumque,
<ovid. meta. 2.295>	Fumat uterque polus; quos si uitiauerit ignis,
<ovid. meta. 2.296>	Atria uestra ruent. Atlans en ipse laborat
<ovid. meta. 2.297>	Vixque suis umeris candentem sustinet axem.
<ovid. meta. 2.298>	Si freta, si terrae pereunt, si regia caeli,
<ovid. meta. 2.299>	In chaos antiquum confundimur. eripe flammis
<ovid. meta. 2.300>	Siquid adhuc superest et rerum consule summae."
<ovid. meta. 2.301>	Dixerat haec Tellus; neque enim tolerare uaporem
<ovid. meta. 2.302>	Vlterius potuit nec dicere plura suumque
<ovid. meta. 2.303>	Rettulit os in se propioraque manibus antra.
<ovid. meta. 2.304>	At pater omnipotens, superos testatus et ipsum
<ovid. meta. 2.305>	Qui dederat currus, nisi opem ferat, omnia fato
<ovid. meta. 2.306>	Interitura graui summam petit arduus arcem,
<ovid. meta. 2.307>	Vnde solet nubes latis inducere terris,
<ovid. meta. 2.308>	Vnde mouet tonitrus uibrataque fulmina iactat.
<ovid. meta. 2.309>	Sed neque quas posset terris inducere nubes
<ovid. meta. 2.310>	Tunc habuit nec quos caelo demitteret imbres.
<ovid. meta. 2.311>	Intonat et dextra libratum fulmen ab aure
<ovid. meta. 2.312>	Misit in aurigam pariterque animaque rotisque
<ovid. meta. 2.313>	Expulit et saeuis compescuit ignibus ignes.
<ovid. meta. 2.314>	Consternantur equi et saltu in contraria facto
<ovid. meta. 2.315>	Colla iugo eripiunt abruptaque lora relinquunt.
<ovid. meta. 2.316>	Illic frena iacent, illic temone reuulsus
<ovid. meta. 2.317>	Axis, in hac radii fractarum parte rotarum
<ovid. meta. 2.318>	Sparsaque sunt late laceri uestigia currus.
<ovid. meta. 2.319>	At Phaethon, rutilos flamma populante capillos,
<ovid. meta. 2.320>	Voluitur in praeceps longoque per aera tractu
<ovid. meta. 2.321>	Fertur, ut interdum de caelo stella sereno,
<ovid. meta. 2.322>	Etsi non cecidit, potuit cecidisse uideri.
<ovid. meta. 2.323>	Quem procul a patria diuerso maximus orbe
<ovid. meta. 2.324>	Excipit Eridanus fumantiaque abluit ora.
<ovid. meta. 2.325>	Naides Hesperiae trifida fumantia flamma
<ovid. meta. 2.326>	Corpora dant tumulo, signant quoque carmine saxum:
<ovid. meta. 2.327>	"Hic situs est Phaethon currus auriga paterni;
<ovid. meta. 2.328>	Quem si non tenuit, magnis tamen excidit ausis."
<ovid. meta. 2.329>	Nam pater obductos, luctu miserabilis aegro,
<ovid. meta. 2.330>	Condiderat uultus et, si modo credimus, unum
<ovid. meta. 2.331>	Isse diem sine sole ferunt; incendia lumen
<ovid. meta. 2.332>	Praebebant aliquisque malo fuit usus in illo.
<ovid. meta. 2.333>	At Clymene, postquam dixit quaecumque fuerunt
<ovid. meta. 2.334>	In tantis dicenda malis, lugubris et amens
<ovid. meta. 2.335>	Et laniata sinus totum percensuit orbem
<ovid. meta. 2.336>	Exanimesque artus primo, mox ossa requirens,
<ovid. meta. 2.337>	Repperit ossa tamen peregrina condita ripa
<ovid. meta. 2.338>	Incubuitque loco nomenque in marmore lectum
<ovid. meta. 2.339>	Perfudit lacrimis et aperto pectore fouit.
<ovid. meta. 2.340>	Nec minus Heliades lugent et inania morti
<ovid. meta. 2.341>	Munera dant lacrimas et caesae pectora palmis
<ovid. meta. 2.342>	Non auditurum miseras Phaethonta querellas
<ovid. meta. 2.343>	Nocte dieque uocant asternunturque sepulchro.
<ovid. meta. 2.344>	Luna quater iunctis implerat cornibus orbem;
<ovid. meta. 2.345>	Illae more suo (nam morem fecerat usus)
<ovid. meta. 2.346>	Plangorem dederant. e quis Phaethusa, sororum
<ovid. meta. 2.347>	Maxima, cum uellet terra procumbere, questa est
<ovid. meta. 2.348>	Deriguisse pedes; ad quam conata uenire
<ovid. meta. 2.349>	Candida Lampetie subita radice retenta est;
<ovid. meta. 2.350>	Tertia, cum crinem manibus laniare pararet,
<ovid. meta. 2.351>	Auellit frondes; haec stipite crura teneri,
<ovid. meta. 2.352>	Illa dolet fieri longos sua bracchia ramos.
<ovid. meta. 2.353>	Dumque ea mirantur, complectitur inguina cortex
<ovid. meta. 2.354>	Perque gradus uterum pectusque umerosque manusque
<ovid. meta. 2.355>	Ambit et exstabant tantum ora uocantia matrem.
<ovid. meta. 2.356>	Quid faciat mater, nisi, quo trahit impetus illam,
<ovid. meta. 2.357>	Huc eat atque illuc et, dum licet, oscula iungat?
<ovid. meta. 2.358>	Non satis est; truncis auellere corpora temptat
<ovid. meta. 2.359>	Et teneros manibus ramos abrumpit; at inde
<ovid. meta. 2.360>	Sanguineae manant, tamquam de uulnere, guttae.
<ovid. meta. 2.361>	"Parce, precor, mater," quaecumque est saucia clamat,
<ovid. meta. 2.362>	"Parce, precor; nostrum laceratur in arbore corpus.
<ovid. meta. 2.363>	Iamque uale". cortex in uerba nouissima uenit.
<ovid. meta. 2.364>	Inde fluunt lacrimae stillataque sole rigescunt
<ovid. meta. 2.365>	De ramis electra nouis, quae lucidus amnis
<ovid. meta. 2.366>	Excipit et nuribus mittit gestanda Latinis.
<ovid. meta. 2.367>	Adfuit huic monstro proles Stheneleia Cygnus,
<ovid. meta. 2.368>	Qui tibi materno quamuis a sanguine iunctus,
<ovid. meta. 2.369>	Mente tamen, Phaethon, propior fuit. Ille relicto
<ovid. meta. 2.370>	(Nam Ligurum populos et magnas rexerat urbes)
<ovid. meta. 2.371>	Imperio, ripas uirides amnemque querelis
<ovid. meta. 2.372>	Eridanum implerat siluamque sororibus auctam,
<ovid. meta. 2.373>	Cum uox est tenuata uiro canaeque capillos
<ovid. meta. 2.374>	Dissimulant plumae collumque a pectore longe
<ovid. meta. 2.375>	Porrigitur digitosque ligat iunctura rubentis,
<ovid. meta. 2.376>	Penna latus uelat, tenet os sine acumine rostrum.
<ovid. meta. 2.377>	Fit noua Cygnus auis nec se caeloque Iouique
<ovid. meta. 2.378>	Credit, ut iniuste missi memor ignis ab illo;
<ovid. meta. 2.379>	Stagna petit patulosque lacus ignemque perosus
<ovid. meta. 2.380>	Quae colat, elegit contraria flumina flammis.
<ovid. meta. 2.381>	Squalidus interea genitor Phaethontis et expers
<ovid. meta. 2.382>	Ipse sui decoris, qualis, cum deficit orbem,
<ovid. meta. 2.383>	Esse solet, lucemque odit seque ipse diemque
<ovid. meta. 2.384>	Datque animum in luctus et luctibus adicit iram
<ovid. meta. 2.385>	Officiumque negat mundo. "satis" inquit "ab aeui
<ovid. meta. 2.386>	Sors mea principiis fuit irrequieta pigetque
<ovid. meta. 2.387>	Actorum sine fine mihi, sine honore laborum.
<ovid. meta. 2.388>	Quilibet alter agat portantes lumina currus!
<ovid. meta. 2.389>	Si nemo est omnesque dei non posse fatentur,
<ovid. meta. 2.390>	Ipse agat, ut saltem, dum nostras temptat habenas,
<ovid. meta. 2.391>	Orbatura patres aliquando fulmina ponat.
<ovid. meta. 2.392>	Tum sciet, igniferum uires expertus equorum,
<ovid. meta. 2.393>	Non meruisse necem qui non bene rexerit illos."
<ovid. meta. 2.394>	Talia dicentem circumstant omnia Solem
<ovid. meta. 2.395>	Numina, neue uelit tenebras inducere rebus,
<ovid. meta. 2.396>	Supplice uoce rogant; missos quoque Iuppiter ignes
<ovid. meta. 2.397>	Excusat precibusque minas regaliter addit.
<ovid. meta. 2.398>	Colligit amentes et adhuc terrore pauentes
<ovid. meta. 2.399>	Phoebus equos stimuloque dolens et uerbere caedit;
<ovid. meta. 2.400>	Saeuit enim natumque obiectat et imputat illis.
<ovid. meta. 2.401>	At pater omnipotens ingentia moenia caeli
<ovid. meta. 2.402>	Circuit et, ne quid labefactum uiribus ignis
<ovid. meta. 2.403>	Corruat, explorat. quae postquam firma suique
<ovid. meta. 2.404>	Roboris esse uidet, terras hominumque labores
<ovid. meta. 2.405>	Perspicit. Arcadiae tamen est impensior illi
<ovid. meta. 2.406>	Cura suae; fontesque et nondum audentia labi
<ovid. meta. 2.407>	Flumina restituit, dat terrae gramina, frondes
<ovid. meta. 2.408>	Arboribus laesasque iubet reuirescere siluas.
<ovid. meta. 2.409>	Dum redit itque frequens, in uirgine Nonacrina
<ovid. meta. 2.410>	Haesit et accepti caluere sub ossibus ignes.
<ovid. meta. 2.411>	Non erat huius opus lanam mollire trahendo
<ovid. meta. 2.412>	Nec positu uariare comas; ubi fibula uestem,
<ovid. meta. 2.413>	Vitta coercuerat neglectos alba capillos
<ovid. meta. 2.414>	Et modo leue manu iaculum, modo sumpserat arcum,
<ovid. meta. 2.415>	Miles erat Phoebes, nec Maenalon attigit ulla
<ovid. meta. 2.416>	Gratior hac Triuiae; sed nulla potentia longa est.
<ovid. meta. 2.417>	Vlterius medio spatium sol altus habebat,
<ovid. meta. 2.418>	Cum subit illa nemus, quod nulla ceciderat aetas.
<ovid. meta. 2.419>	Exuit hic umero pharetram lentosque retendit
<ovid. meta. 2.420>	Arcus inque solo, quod texerat herba, iacebat
<ovid. meta. 2.421>	Et pictam posita pharetram ceruice premebat.
<ovid. meta. 2.422>	Iuppiter ut uidit fessam et custode uacantem:
<ovid. meta. 2.423>	"Hoc certe furtum coniunx mea nesciet" inquit
<ovid. meta. 2.424>	"Aut si rescierit, sunt, o sunt iurgia tanti!"
<ovid. meta. 2.425>	Protinus induitur faciem cultumque Dianae
<ovid. meta. 2.426>	Atque ait: "o comitum, uirgo, pars una mearum,
<ovid. meta. 2.427>	In quibus es uenata iugis?" de caespite uirgo
<ovid. meta. 2.428>	Se leuat et: "salue, numen, me iudice," dixit
<ovid. meta. 2.429>	"Audiat ipse licet, maius Ioue." ridet et audit
<ovid. meta. 2.430>	Et sibi praeferri se gaudet et oscula iungit
<ovid. meta. 2.431>	Nec moderata satis nec sic a uirgine danda.
<ovid. meta. 2.432>	Qua uenata foret silua narrare parantem
<ovid. meta. 2.433>	Impedit amplexu nec se sine crimine prodit.
<ovid. meta. 2.434>	Illa quidem contra, quantum modo femina posset,
<ovid. meta. 2.435>	(Adspiceres utinam, Saturnia! mitior esses)
<ovid. meta. 2.436>	Illa quidem pugnat; sed quem superare puella,
<ovid. meta. 2.437>	Quisue Iouem poterat superum? petit aethera uictor
<ovid. meta. 2.438>	Iuppiter; huic odio nemus est et conscia silua;
<ovid. meta. 2.439>	Vnde pedem referens paene est oblita pharetram
<ovid. meta. 2.440>	Tollere cum telis et, quem suspenderat, arcum.
<ovid. meta. 2.441>	Ecce suo comitata choro Dictynna per altum
<ovid. meta. 2.442>	Maenalon ingrediens et caede superba ferarum
<ovid. meta. 2.443>	Adspicit hanc uisamque uocat; clamata refugit
<ovid. meta. 2.444>	Et timuit primo, ne Iuppiter esset in illa.
<ovid. meta. 2.445>	Sed postquam pariter nymphas incedere uidit,
<ovid. meta. 2.446>	Sensit abesse dolos numerumque accessit ad harum.
<ovid. meta. 2.447>	Heu quam difficile est crimen non prodere uultu!
<ovid. meta. 2.448>	Vix oculos attollit humo nec, ut ante solebat,
<ovid. meta. 2.449>	Iuncta deae lateri nec toto est agmine prima;
<ovid. meta. 2.450>	Sed silet et laesi dat signa rubore pudoris;
<ovid. meta. 2.451>	Et, nisi quod uirgo est, poterat sentire Diana
<ovid. meta. 2.452>	Mille notis culpam; nymphae sensisse feruntur.
<ovid. meta. 2.453>	Orbe resurgebant lunaria cornua nono,
<ovid. meta. 2.454>	Cum dea, uenatu fraternis languida flammis,
<ovid. meta. 2.455>	Nacta nemus gelidum, de quo cum murmure labens
<ovid. meta. 2.456>	Ibat et attritas uersabat riuos harenas.
<ovid. meta. 2.457>	Vt loca laudauit, summas pede contigit undas;
<ovid. meta. 2.458>	His quoque laudatis: "procul est" ait "arbiter omnis;
<ovid. meta. 2.459>	Nuda superfusis tingamus corpora lymphis."
<ovid. meta. 2.460>	Parrhasis erubuit; cunctae uelamina ponunt;
<ovid. meta. 2.461>	Vna moras quaerit; dubitanti uestis adempta est,
<ovid. meta. 2.462>	Qua posita nudo patuit cum corpore crimen.
<ovid. meta. 2.463>	Attonitae manibusque uterum celare uolenti:
<ovid. meta. 2.464>	"I procul hinc" dixit "nec sacros pollue fontis,"
<ovid. meta. 2.465>	Cynthia deque suo iussit secedere coetu.
<ovid. meta. 2.466>	Senserat hoc olim magni matrona Tonantis
<ovid. meta. 2.467>	Distuleratque graues in idonea tempora poenas.
<ovid. meta. 2.468>	Causa morae nulla est et iam puer Arcas (id ipsum
<ovid. meta. 2.469>	Indoluit Iuno) fuerat de paelice natus.
<ovid. meta. 2.470>	Quo simul obuertit saeuam cum lumine mentem:
<ovid. meta. 2.471>	"Scilicet hoc etiam restabat, adultera," dixit
<ovid. meta. 2.472>	"Vt fecunda fores fieretque iniuria partu
<ovid. meta. 2.473>	Nota Iouisque mei testatum dedecus esset.
<ovid. meta. 2.474>	Haud impune feres; adimam tibi namque figuram
<ovid. meta. 2.475>	Qua tibi quaque places nostro, importuna, marito.
<ovid. meta. 2.476>	Dixit et aduersam prensis a fronte capillis
<ovid. meta. 2.477>	Strauit humi pronam. tendebat bracchia supplex;
<ovid. meta. 2.478>	Bracchia coeperunt nigris horrescere uillis
<ovid. meta. 2.479>	Curuarique manus et aduncos crescere in unguis
<ovid. meta. 2.480>	Officioque pedum fungi laudataque quondam
<ovid. meta. 2.481>	Ora Ioui lato fieri deformia rictu.
<ovid. meta. 2.482>	Neue preces animos et uerba precantia flectant,
<ovid. meta. 2.483>	Posse loqui eripitur; uox iracunda minaxque
<ovid. meta. 2.484>	Plenaque terroris rauco de gutture fertur.
<ovid. meta. 2.485>	Mens antiqua manet (facta quoque mansit in ursa)
<ovid. meta. 2.486>	Assiduoque suos gemitu testata dolores
<ovid. meta. 2.487>	Qualescumque manus ad caelum et sidera tollit
<ovid. meta. 2.488>	Ingratumque Iouem, nequeat cum dicere, sentit.
<ovid. meta. 2.489>	A! quotiens, sola non ausa quiescere silua,
<ovid. meta. 2.490>	Ante domum quondamque suis errauit in agris!
<ovid. meta. 2.491>	A! quotiens per saxa canum latratibus acta est
<ovid. meta. 2.492>	Venatrixque metu uenantum territa fugit!
<ovid. meta. 2.493>	Saepe feris latuit uisis, oblita quid esset,
<ovid. meta. 2.494>	Vrsaque conspectos in montibus horruit ursos
<ovid. meta. 2.495>	Pertimuitque lupos, quamuis pater esset in illis.
<ovid. meta. 2.496>	Ecce, Lycaoniae proles ignara parentis,
<ovid. meta. 2.497>	Arcas adest, ter quinque fere natalibus actis;
<ovid. meta. 2.498>	Dumque feras sequitur, dum saltus eligit aptos
<ovid. meta. 2.499>	Nexilibusque plagis siluas Erymanthidas ambit,
<ovid. meta. 2.500>	Incidit in matrem, quae restitit Arcade uiso
<ovid. meta. 2.501>	Et cognoscenti similis fuit; ille refugit
<ovid. meta. 2.502>	Immotosque oculos in se sine fine tenentem
<ovid. meta. 2.503>	Nescius extimuit propiusque accedere auenti
<ovid. meta. 2.504>	Vulnifico fuerat fixurus pectora telo.
<ovid. meta. 2.505>	Arcuit omnipotens pariterque ipsosque nefasque
<ovid. meta. 2.506>	Sustulit et pariter raptos per inania uento
<ovid. meta. 2.507>	Imposuit caelo uicinaque sidera fecit.
<ovid. meta. 2.508>	Intumuit Iuno, postquam inter sidera paelex
<ovid. meta. 2.509>	Fulsit et ad canam descendit in aequora Tethyn
<ovid. meta. 2.510>	Oceanumque senem, quorum reuerentia mouit
<ovid. meta. 2.511>	Saepe deos, causamque uiae scitantibus infit:
<ovid. meta. 2.512>	"Quaeritis aetheriis quare regina deorum
<ovid. meta. 2.513>	Sedibus hic adsim? pro me tenet altera caelum.
<ovid. meta. 2.514>	Mentior, obscurum nisi nox cum fecerit orbem,
<ovid. meta. 2.515>	Nuper honoratas summo, mea uulnera, caelo
<ovid. meta. 2.516>	Videritis stellas illic, ubi circulus axem
<ovid. meta. 2.517>	Vltimus extremum spatioque breuissimus ambit.
<ovid. meta. 2.518>	Est uero quis qui Iunonem laedere nolit
<ovid. meta. 2.519>	Offensamque tremat, quae prosum sola nocendo?
<ovid. meta. 2.520>	O ego quantum egi! quam uasta potentia nostra est
<ovid. meta. 2.521>	Esse hominem uetui, facta est dea. sic ego poenas
<ovid. meta. 2.522>	Sontibus impono, sic est mea magna potestas.
<ovid. meta. 2.523>	Vindicet antiquam faciem uultusque ferinos
<ovid. meta. 2.524>	Detrahat, Argolica quod in ante Phoronide fecit!
<ovid. meta. 2.525>	Cur non et pulsa ducit Iunone meoque
<ovid. meta. 2.526>	Collocat in thalamo socerumque Lycaona sumit?
<ovid. meta. 2.527>	At uos si laesae tangit contemptus alumnae,
<ovid. meta. 2.528>	Gurgite caeruleo Septem prohibete triones
<ovid. meta. 2.529>	Sideraque in caelo stupri mercede recepta
<ovid. meta. 2.530>	Pellite, ne puro tingatur in aequore paelex."
<ovid. meta. 2.531>	Di maris adnuerant; habili Saturnia curru
<ovid. meta. 2.532>	Ingreditur liquidum pauonibus aethera pictis,
<ovid. meta. 2.533>	Tam nuper pictis caeso pauonibus Argo
<ovid. meta. 2.534>	Quam tu nuper eras, cum candidus ante fuisses,
<ovid. meta. 2.535>	Corue loquax, subito nigrantis uersus in alas.
<ovid. meta. 2.536>	Nam fuit haec quondam niueis argentea pennis
<ovid. meta. 2.537>	Ales, ut aequaret totas sine labe columbas
<ovid. meta. 2.538>	Nec seruaturis uigili Capitolia uoce
<ovid. meta. 2.539>	Cederet anseribus nec amanti flumina cygno.
<ovid. meta. 2.540>	Lingua fuit damno; lingua faciente loquaci,
<ovid. meta. 2.541>	Qui color albus erat nunc est contrarius albo.
<ovid. meta. 2.542>	Pulchrior in tota quam Larissaea Coronis
<ovid. meta. 2.543>	Non fuit Haemonia; placuit tibi, Delphice, certe,
<ovid. meta. 2.544>	Dum uel casta fuit uel inobseruata; sed ales
<ovid. meta. 2.545>	Sensit adulterium Phoebeius utque latentem
<ovid. meta. 2.546>	Detegeret culpam, non exorabilis index
<ovid. meta. 2.547>	Ad dominum tendebat iter; quem garrula motis
<ovid. meta. 2.548>	Consequitur pennis, scitetur ut omnia, cornix
<ovid. meta. 2.549>	Auditaque uiae causa: "non utile carpis"
<ovid. meta. 2.550>	Inquit "iter; ne sperne meae praesagia linguae.
<ovid. meta. 2.551>	Quid fuerim quid simque uide, meritumque require;
<ovid. meta. 2.552>	Inuenies nocuisse fidem. Nam tempore quodam
<ovid. meta. 2.553>	Pallas Erichthonium, prolem sine matre creatam,
<ovid. meta. 2.554>	Clauserat Actaeo texta de uimine cista
<ovid. meta. 2.555>	Virginibusque tribus gemino de Cecrope natis
<ovid. meta. 2.556>	Et legem dederat, sua ne secreta uiderent.
<ovid. meta. 2.557>	Abdita fronde leui densa speculabar ab ulmo
<ovid. meta. 2.558>	Quid facerent; commissa duae sine fraude tuentur,
<ovid. meta. 2.559>	Pandrosos atque Herse; timidas uocat una sorores
<ovid. meta. 2.560>	Aglauros nodosque manu diducit et intus
<ovid. meta. 2.561>	Infantemque uident apporrectumque draconem.
<ovid. meta. 2.562>	Acta deae refero; pro quo mihi gratia talis
<ovid. meta. 2.563>	Redditur ut dicar tutela pulsa Mineruae
<ovid. meta. 2.564>	Et ponar post noctis auem. mea poena uolucres
<ovid. meta. 2.565>	Admonuisse potest ne uoce pericula quaerant.
<ovid. meta. 2.566>	At, puto, non ultro nec quicquam tale rogantem
<ovid. meta. 2.567>	Me petiit! ipsa licet hoc a Pallade quaeras;
<ovid. meta. 2.568>	Quamuis irata est, non hoc irata negabit.
<ovid. meta. 2.569>	Nam me Phocaica clarus tellure Coroneus,
<ovid. meta. 2.570>	Nota loquor, genuit fueramque ego regia uirgo
<ovid. meta. 2.571>	Diuitibusque procis, ne me contemne, petebar.
<ovid. meta. 2.572>	Forma mihi nocuit; nam cum per litora lentis
<ovid. meta. 2.573>	Passibus, ut soleo, summa spatiarer harena,
<ovid. meta. 2.574>	Vidit et incaluit pelagi deus; utque precando
<ovid. meta. 2.575>	Tempora cum blandis absumpsit inania uerbis,
<ovid. meta. 2.576>	Vim parat et sequitur. Fugio densumque relinquo
<ovid. meta. 2.577>	Litus et in molli nequiquam lassor harena
<ovid. meta. 2.578>	Inde deos hominesque uoco nec contigit ullum
<ovid. meta. 2.579>	Vox mea mortalem; mota est pro uirgine uirgo
<ovid. meta. 2.580>	Auxiliumque tulit. tendebam bracchia caelo;
<ovid. meta. 2.581>	Bracchia coeperunt leuibus nigrescere pennis.
<ovid. meta. 2.582>	Reicere ex umeris uestem molibar; at illa
<ovid. meta. 2.583>	Pluma erat inque cutem radices egerat imas.
<ovid. meta. 2.584>	Plangere nuda meis conabar pectora palmis;
<ovid. meta. 2.585>	Sed neque iam palmas nec pectora nuda gerebam.
<ovid. meta. 2.586>	Currebam nec, ut ante, pedes retinebat harena,
<ovid. meta. 2.587>	Sed summa tollebar humo. mox acta per auras
<ovid. meta. 2.588>	Euehor et data sum comes inculpata Mineruae.
<ovid. meta. 2.589>	Quid tamen hoc prodest, si diro facta uolucris
<ovid. meta. 2.590>	Crimine Nyctimene nostro successit honori?
<ovid. meta. 2.591>	An, quae per totam res est notissima Lesbon,
<ovid. meta. 2.592>	Non audita tibi est, patrium temerasse cubile
<ovid. meta. 2.593>	Nyctimenen? Auis illa quidem, sed conscia culpae
<ovid. meta. 2.594>	Conspectum lucemque fugit tenebrisque pudorem
<ovid. meta. 2.595>	Celat et a cunctis expellitur aethere toto."
<ovid. meta. 2.596>	Talia dicenti: "tibi" ait "reuocamina" coruus
<ovid. meta. 2.597>	"Sint precor ista malo; nos uanum spernimus omen.
<ovid. meta. 2.598>	Nec coeptum dimittit iter dominoque iacentem
<ovid. meta. 2.599>	Cum iuuene Haemonio uidisse Coronida narrat.
<ovid. meta. 2.600>	Laurea delapsa est audito crimine amantis
<ovid. meta. 2.601>	Et pariter uultusque deo plectrumque colorque
<ovid. meta. 2.602>	Excidit; utque animus tumida feruebat ab ira,
<ovid. meta. 2.603>	Arma adsueta capit flexumque a cornibus arcum
<ovid. meta. 2.604>	Tendit et illa suo totiens cum pectore iuncta
<ovid. meta. 2.605>	Indeuitato traiecit pectora telo.
<ovid. meta. 2.606>	Icta dedit gemitum tractoque a corpore ferro
<ovid. meta. 2.607>	Candida puniceo perfudit membra cruore
<ovid. meta. 2.608>	Et dixit: "potui poenas tibi, Phoebe, dedisse,
<ovid. meta. 2.609>	Sed peperisse prius; duo nunc moriemur in una."
<ovid. meta. 2.610>	Hactenus et pariter uitam cum sanguine fudit;
<ovid. meta. 2.611>	Corpus inane animae frigus letale secutum est.
<ovid. meta. 2.612>	Paenitet heu! sero poenae crudelis amantem
<ovid. meta. 2.613>	Seque quod audierit, quod sic exarserit, odit;
<ovid. meta. 2.614>	Odit auem per quam crimen causamque dolendi
<ovid. meta. 2.615>	Scire coactus erat nec non arcumque manumque
<ovid. meta. 2.616>	Odit cumque manu temeraria tela, sagittas;
<ovid. meta. 2.617>	Collapsamque fouet seraque ope uincere fata
<ovid. meta. 2.618>	Nititur et medicas exercet inaniter artes.
<ovid. meta. 2.619>	Quae postquam frustra temptata rogumque parari
<ovid. meta. 2.620>	Vidit et arsuros supremis ignibus artus,
<ovid. meta. 2.621>	Tum uero gemitus (neque enim caelestia tingui
<ovid. meta. 2.622>	Ora licet lacrimis) alto de corde petitos
<ovid. meta. 2.623>	Edidit, haud aliter quam cum, spectante iuuenca,
<ovid. meta. 2.624>	Lactentis uituli dextra libratus ab aure
<ovid. meta. 2.625>	Tempora discussit claro caua malleus ictu.
<ovid. meta. 2.626>	Vt tamen ingratos in pectora fudit odores
<ovid. meta. 2.627>	Et dedit amplexus iniustaque iusta peregit,
<ovid. meta. 2.628>	Non tulit in cineres labi sua Phoebus eosdem
<ovid. meta. 2.629>	Semina, sed natum flammis uteroque parentis
<ovid. meta. 2.630>	Eripuit geminique tulit Chironis in antrum
<ovid. meta. 2.631>	Sperantemque sibi non falsae praemia linguae
<ovid. meta. 2.632>	Inter aues albas uetuit consistere coruum.
<ovid. meta. 2.633>	Semifer interea diuinae stirpis alumno
<ovid. meta. 2.634>	Laetus erat mixtoque oneri gaudebat honore.
<ovid. meta. 2.635>	Ecce uenit rutilis umeros protecta capillis
<ovid. meta. 2.636>	Filia Centauri, quam quondam nympha Chariclo
<ovid. meta. 2.637>	Fluminis in rapidi ripis enixa uocauit
<ovid. meta. 2.638>	Ocyrhoen. Non haec artes contenta paternas
<ovid. meta. 2.639>	Edidicisse fuit; fatorum arcana canebat.
<ovid. meta. 2.640>	Ergo ubi uaticinos concepit mente furores
<ovid. meta. 2.641>	Incaluitque deo, quem clausum pectore habebat,
<ovid. meta. 2.642>	Adspicit infantem: "toto"que "salutifer orbi
<ovid. meta. 2.643>	Cresce, puer;" dixit "tibi se mortalia saepe
<ovid. meta. 2.644>	Corpora debebunt, animas tibi reddere ademptas
<ovid. meta. 2.645>	Fas erit idque semel dis indignantibus ausus,
<ovid. meta. 2.646>	Posse dare hoc iterum flamma prohibebere auita
<ovid. meta. 2.647>	Eque deo corpus fies exsangue deusque,
<ovid. meta. 2.648>	Qui modo corpus eras, et bis tua fata nouabis.
<ovid. meta. 2.649>	Tu quoque, care pater, nunc immortalis et aeuis
<ovid. meta. 2.650>	Omnibus ut maneas, nascendi lege creatus,
<ovid. meta. 2.651>	Posse mori cupies, tum cum cruciabere dirae
<ovid. meta. 2.652>	Sanguine serpentis per saucia membra recepto;
<ovid. meta. 2.653>	Teque ex aeterno patientem numina mortis
<ovid. meta. 2.654>	Efficient triplicesque deae tua fila resoluent."
<ovid. meta. 2.655>	Restabat fatis aliquid; suspirat ab imis
<ovid. meta. 2.656>	Pectoribus lacrimaeque genis labuntur obortae;
<ovid. meta. 2.657>	Atque ita: "praeuertunt" inquit "me fata uetorque
<ovid. meta. 2.658>	Plura loqui uocisque meae praecluditur usus.
<ovid. meta. 2.659>	Non fuerant artes tanti, quae numinis iram
<ovid. meta. 2.660>	Contraxere mihi; mallem nescisse futura.
<ovid. meta. 2.661>	Iam mihi subduci facies humana uidetur,
<ovid. meta. 2.662>	Iam cibus herba placet, iam latis currere campis
<ovid. meta. 2.663>	Impetus est; in equam cognataque corpora uertor.
<ovid. meta. 2.664>	Tota tamen quare? pater est mihi nempe biformis."
<ovid. meta. 2.665>	Talia dicenti pars est extrema querelae
<ovid. meta. 2.666>	Intellecta parum confusaque uerba fuerunt;
<ovid. meta. 2.667>	Mox nec uerba quidem nec equae sonus ille uidetur,
<ovid. meta. 2.668>	Sed simulantis equam; paruoque in tempore certos
<ovid. meta. 2.669>	Edidit hinnitus et bracchia mouit in herbas.
<ovid. meta. 2.670>	Tum digiti coeunt et quinos alligat ungues
<ovid. meta. 2.671>	Perpetuo cornu leuis ungula crescit et oris
<ovid. meta. 2.672>	Et colli spatium; longae pars maxima pallae
<ovid. meta. 2.673>	Cauda fit, utque uagi crines per colla iacebant,
<ovid. meta. 2.674>	In dextras abiere iubas; pariterque nouata est
<ovid. meta. 2.675>	Et uox et facies; nomen quoque monstra dedere.
<ovid. meta. 2.676>	Flebat opemque tuam frustra Philyreius heros,
<ovid. meta. 2.677>	Delphice, poscebat; nam nec rescindere magni
<ovid. meta. 2.678>	Iussa Iouis poteras, nec, si rescindere posses,
<ovid. meta. 2.679>	Tunc aderas; Elim Messeniaque arua colebas.
<ovid. meta. 2.680>	Illud erat tempus quo te pastoria pellis
<ovid. meta. 2.681>	Texit onusque fuit baculum siluestre sinistrae,
<ovid. meta. 2.682>	Alterius dispar septenis fistula cannis.
<ovid. meta. 2.683>	Dumque amor est curae, dum te tua fistula mulcet,
<ovid. meta. 2.684>	Incustoditae Pylios memorantur in agros
<ovid. meta. 2.685>	Processisse boues; uidet has Atlantide Maia
<ovid. meta. 2.686>	Natus et arte sua siluis occultat abactas.
<ovid. meta. 2.687>	Senserat hoc furtum nemo nisi notus in illo
<ovid. meta. 2.688>	Rure senex; Battum uicinia tota uocabant.
<ovid. meta. 2.689>	Diuitis hic saltus herbosaque pascua Nelei
<ovid. meta. 2.690>	Nobiliumque greges custos seruabat equarum.
<ovid. meta. 2.691>	Hunc timuit blandaque manu seduxit et illi:
<ovid. meta. 2.692>	"Quisquis es, hospes," ait "si forte armenta requiret
<ovid. meta. 2.693>	Haec aliquis, uidisse nega; neu gratia facto
<ovid. meta. 2.694>	Nulla rependatur, nitidam cape praemia uaccam;"
<ovid. meta. 2.695>	Et dedit. accepta, uoces has reddidit hospes:
<ovid. meta. 2.696>	"Tutus eas; lapis iste prius tua furta loquetur;"
<ovid. meta. 2.697>	Et lapidem ostendit. simulat Ioue natus abire;
<ovid. meta. 2.698>	Mox redit et uersa pariter cum uoce figura:
<ovid. meta. 2.699>	"Rustice, uidisti siquas hoc limite" dixit
<ovid. meta. 2.700>	"Ire boues, fer opem furtoque silentia deme;
<ovid. meta. 2.701>	Iuncta suo pariter dabitur tibi femina tauro."
<ovid. meta. 2.702>	At senior, postquam est merces geminata: "sub illis
<ovid. meta. 2.703>	Montibus" inquit "erunt;" et erant sub montibus illis.
<ovid. meta. 2.704>	Risit Atlantiades et "me mihi, perfide, prodis?
<ovid. meta. 2.705>	Me mihi prodis?" ait; periuraque pectora uertit
<ovid. meta. 2.706>	In durum silicem, qui nunc quoque dicitur index,
<ovid. meta. 2.707>	Inque nihil merito uetus est infamia saxo.
<ovid. meta. 2.708>	Hinc se sustulerat paribus Caducifer alis
<ovid. meta. 2.709>	Munychiosque uolans agros gratamque Mineruae
<ovid. meta. 2.710>	Despectabat humum cultique arbusta Lycaei.
<ovid. meta. 2.711>	Illa forte die castae de more puellae
<ovid. meta. 2.712>	Vertice supposito festas in Palladis arces
<ovid. meta. 2.713>	Pura coronatis portabant sacra canistris.
<ovid. meta. 2.714>	Inde reuertentes deus adspicit ales iterque
<ovid. meta. 2.715>	Non agit in rectum, sed in orbem curuat eundem.
<ovid. meta. 2.716>	Vt uolucris uisis rapidissima miluus extis,
<ovid. meta. 2.717>	Dum timet et densi circumstant sacra ministri,
<ovid. meta. 2.718>	Flectitur in gyrum nec longius audet abire
<ovid. meta. 2.719>	Spemque suam motis auidus circumuolat alis;
<ovid. meta. 2.720>	Sic super Actaeas agilis Cyllenius arces
<ovid. meta. 2.721>	Inclinat cursus et easdem circinat auras.
<ovid. meta. 2.722>	Quanto splendidior quam cetera sidera fulget
<ovid. meta. 2.723>	Lucifer et quanto quam Lucifer aurea Phoebe,
<ovid. meta. 2.724>	Tanto uirginibus praestantior omnibus Herse
<ovid. meta. 2.725>	Ibat eratque decus pompae comitumque suarum.
<ovid. meta. 2.726>	Obstipuit forma Ioue natus et aethere pendens
<ovid. meta. 2.727>	Non secus exarsit quam cum Balearica plumbum
<ovid. meta. 2.728>	Funda iacit; uolat illud et incandescit eundo
<ovid. meta. 2.729>	Et, quos non habuit, sub nubibus inuenit ignis.
<ovid. meta. 2.730>	Vertit iter caeloque petit terrena relicto
<ovid. meta. 2.731>	Nec se dissimulat; tanta est fiducia formae.
<ovid. meta. 2.732>	Quae quamquam iusta est, cura tamen adiuuat illam
<ovid. meta. 2.733>	Permulcetque comas chlamydemque, ut pendeat apte,
<ovid. meta. 2.734>	Collocat, ut limbus totumque appareat aurum,
<ovid. meta. 2.735>	Vt teres in dextra, qua somnos ducit et arcet,
<ovid. meta. 2.736>	Virga sit, ut tersis niteant talaria plantis.
<ovid. meta. 2.737>	Pars secreta domus ebore et testudine cultos
<ovid. meta. 2.738>	Tris habuit thalamos, quorum tu, Pandrose, dextrum,
<ovid. meta. 2.739>	Aglauros laeuum, medium possederat Herse.
<ovid. meta. 2.740>	Quae tenuit laeuum uenientem prima notauit
<ovid. meta. 2.741>	Mercurium nomenque dei scitarier ausa est
<ovid. meta. 2.742>	Et causam aduentus. cui sic respondit Atlantis
<ovid. meta. 2.743>	Pleionesque nepos: "ego sum, qui iussa per auras
<ovid. meta. 2.744>	Verba patris porto; pater est mihi Iuppiter ipse.
<ovid. meta. 2.745>	Nec fingam causas; tu tantum fida sorori
<ovid. meta. 2.746>	Esse uelis prolisque meae matertera dici.
<ovid. meta. 2.747>	Herse causa uiae; faueas oramus amanti."
<ovid. meta. 2.748>	Adspicit hunc oculis isdem quibus abdita nuper
<ovid. meta. 2.749>	Viderat Aglauros flauae secreta Mineruae
<ovid. meta. 2.750>	Proque ministerio magni sibi ponderis aurum
<ovid. meta. 2.751>	Postulat; interea tectis excedere cogit.
<ovid. meta. 2.752>	Vertit ad hanc torui dea bellica luminis orbem
<ovid. meta. 2.753>	Et tanto penitus traxit suspiria motu
<ovid. meta. 2.754>	Vt pariter pectus positamque in pectore forti
<ovid. meta. 2.755>	Aegida concuteret. subit hanc arcana profana
<ovid. meta. 2.756>	Detexisse manu tum cum sine matre creatam
<ovid. meta. 2.757>	Lemnicolae stirpem contra data foedera uidit
<ovid. meta. 2.758>	Et gratamque deo fore iam gratamque sorori
<ovid. meta. 2.759>	Et ditem sumpto, quod auara poposcerat, auro.
<ovid. meta. 2.760>	Protinus Inuidiae nigro squalentia tabo
<ovid. meta. 2.761>	Tecta petit; domus est imis in uallibus huius
<ovid. meta. 2.762>	Abdita, sole carens, non ulli peruia uento,
<ovid. meta. 2.763>	Tristis et ignaui plenissima frigoris et quae
<ovid. meta. 2.764>	Igne uacet semper, caligine semper abundet.
<ovid. meta. 2.765>	Huc ubi peruenit belli metuenda uirago,
<ovid. meta. 2.766>	Constitit ante domum, neque enim succedere tectis
<ovid. meta. 2.767>	Fas habet, et postes extrema cuspide pulsat.
<ovid. meta. 2.768>	Concussae patuere fores; uidet intus edentem
<ovid. meta. 2.769>	Vipereas carnes, uitiorum alimenta suorum,
<ovid. meta. 2.770>	Inuidiam uisaque oculos auertit. at illa
<ovid. meta. 2.771>	Surgit humo pigra semesarumque relinquit
<ovid. meta. 2.772>	Corpora serpentum passuque incedit inerti;
<ovid. meta. 2.773>	Vtque deam uidit formaque armisque decoram,
<ovid. meta. 2.774>	Ingemuit uultumque ima ad suspiria duxit.
<ovid. meta. 2.775>	Pallor in ore sedet, macies in corpore toto,
<ovid. meta. 2.776>	Nusquam recta acies, liuent rubigine dentes,
<ovid. meta. 2.777>	Pectora felle uirent, lingua est suffusa ueneno;
<ovid. meta. 2.778>	Risus abest, nisi quem uisi mouere dolores,
<ovid. meta. 2.779>	Nec fruitur somno, uigilantibus excita curis,
<ovid. meta. 2.780>	Sed uidet ingratos, intabescitque uidendo,
<ovid. meta. 2.781>	Successus hominum carpitque et carpitur una
<ovid. meta. 2.782>	Suppliciumque suum est. quamuis tamen oderat illam,
<ovid. meta. 2.783>	Talibus affata est breuiter Tritonia dictis:
<ovid. meta. 2.784>	"Infice tabe tua natarum Cecropis unam.
<ovid. meta. 2.785>	Sic opus est; Aglauros ea est." haud plura locuta
<ovid. meta. 2.786>	Fugit et impressa tellurem reppulit hasta.
<ovid. meta. 2.787>	Illa deam obliquo fugientem lumine cernens
<ovid. meta. 2.788>	Murmura parua dedit successurumque Mineruae
<ovid. meta. 2.789>	Indoluit baculumque capit, quod spinea totum
<ovid. meta. 2.790>	Vincula cingebant, adopertaque nubibus atris,
<ovid. meta. 2.791>	Quacumque ingreditur, florentia proterit arua
<ovid. meta. 2.792>	Exuritque herbas et summa papauera carpit
<ovid. meta. 2.793>	Afflatuque suo populos urbesque domosque
<ovid. meta. 2.794>	Polluit; et tandem Tritonida conspicit arcem
<ovid. meta. 2.795>	Ingeniis opibusque et festa pace uirentem
<ovid. meta. 2.796>	Vixque tenet lacrimas, quia nil lacrimabile cernit.
<ovid. meta. 2.797>	Sed postquam thalamos intrauit Cecrope natae,
<ovid. meta. 2.798>	Iussa facit pectusque manu ferrugine tincta
<ovid. meta. 2.799>	Tangit et hamatis praecordia sentibus implet
<ovid. meta. 2.800>	Inspiratque nocens uirus piceumque per ossa
<ovid. meta. 2.801>	Dissipat et medio spargit pulmone uenenum.
<ovid. meta. 2.802>	Neue mali causae spatium per latius errent,
<ovid. meta. 2.803>	Germanam ante oculos fortunatumque sororis
<ovid. meta. 2.804>	Coniugium pulchraque deum sub imagine ponit
<ovid. meta. 2.805>	Cunctaque magna facit. quibus irritata, dolore
<ovid. meta. 2.806>	Cecropis occulto mordetur et anxia nocte,
<ovid. meta. 2.807>	Anxia luce gemit lentaque miserrima tabe
<ovid. meta. 2.808>	Liquitur, ut glacies incerto saucia sole,
<ovid. meta. 2.809>	Felicisque bonis non lenius uritur Herses
<ovid. meta. 2.810>	Quam cum spinosis ignis supponitur herbis,
<ovid. meta. 2.811>	Quae neque dant flammas lenique tepore cremantur.
<ovid. meta. 2.812>	Saepe mori uoluit ne quicquam tale uideret,
<ovid. meta. 2.813>	Saepe, uelut crimen, rigido narrare parenti;
<ovid. meta. 2.814>	Denique in aduerso uenientem limine sedit
<ovid. meta. 2.815>	Exclusura deum. cui blandimenta precesque
<ovid. meta. 2.816>	Verbaque iactanti mitissima: "desine;" dixit
<ovid. meta. 2.817>	"Hinc ego me non sum nisi te motura repulso."
<ovid. meta. 2.818>	"Stemus" ait "pacto" uelox Cyllenius "isto;"
<ovid. meta. 2.819>	Caelestique fores uirga patefecit; at illi
<ovid. meta. 2.820>	Surgere conanti partes, quascumque sedendo
<ovid. meta. 2.821>	Flectitur, ignaua nequeunt grauitate moueri.
<ovid. meta. 2.822>	Illa quidem pugnat recto se attollere trunco,
<ovid. meta. 2.823>	Sed genuum iunctura riget frigusque per ungues
<ovid. meta. 2.824>	Labitur et pallent amisso sanguine uenae;
<ovid. meta. 2.825>	Vtque malum late solet immedicabile cancer
<ovid. meta. 2.826>	Serpere et illaesas uitiatis addere partes,
<ovid. meta. 2.827>	Sic letalis hiems paulatim in pectora uenit
<ovid. meta. 2.828>	Vitalesque uias et respiramina clusit;
<ovid. meta. 2.829>	Nec conata loqui est nec, si conata fuisset,
<ovid. meta. 2.830>	Vocis habebat iter; saxum iam colla tenebat
<ovid. meta. 2.831>	Oraque duruerant signumque exsangue sedebat;
<ovid. meta. 2.832>	Nec lapis albus erat; sua mens infecerat illam.
<ovid. meta. 2.833>	Has ubi uerborum poenas mentisque profanae
<ovid. meta. 2.834>	Cepit Atlantiades, dictas a Pallade terras
<ovid. meta. 2.835>	Linquit et ingreditur iactatis aethera pennis.
<ovid. meta. 2.836>	Seuocat hinc genitor nec causam fassus amoris:
<ovid. meta. 2.837>	"Fide minister" ait "iussorum, nate, meorum,
<ovid. meta. 2.838>	Pelle moram solitoque celer delabere cursu
<ovid. meta. 2.839>	Quaeque tuam matrem tellus a parte sinistra
<ovid. meta. 2.840>	Suspicit (indigenae Sidonida nomine dicunt),
<ovid. meta. 2.841>	Hanc pete, quodque procul montano gramine pasci
<ovid. meta. 2.842>	Armentum regale uides, ad litora uerte".
<ovid. meta. 2.843>	Dixit et expulsi iamdudum monte iuuenci
<ovid. meta. 2.844>	Litora iussa petunt, ubi magni filia regis
<ovid. meta. 2.845>	Ludere uirginibus Tyriis comitata solebat.
<ovid. meta. 2.846>	Non bene conueniunt nec in una sede morantur
<ovid. meta. 2.847>	Maiestas et amor; sceptri grauitate relicta,
<ovid. meta. 2.848>	Ille pater rectorque deum, cui dextra trisulcis
<ovid. meta. 2.849>	Ignibus armata est, qui nutu concutit orbem,
<ovid. meta. 2.850>	Induitur faciem tauri mixtusque iuuencis
<ovid. meta. 2.851>	Mugit et in teneris formosus obambulat herbis.
<ovid. meta. 2.852>	Quippe color niuis est, quam nec uestigia duri
<ovid. meta. 2.853>	Calcauere pedis nec soluit aquaticus Auster.
<ovid. meta. 2.854>	Colla toris exstant, armis palearia pendent;
<ovid. meta. 2.855>	Cornua parua quidem, sed quae contendere possis
<ovid. meta. 2.856>	Facta manu puraque magis perlucida gemma.
<ovid. meta. 2.857>	Nullae in fronte minae nec formidabile lumen;
<ovid. meta. 2.858>	Pacem uultus habet. miratur Agenore nata
<ovid. meta. 2.859>	Quod tam formosus, quod proelia nulla minetur;
<ovid. meta. 2.860>	Sed quamuis mitem, metuit contingere primo.
<ovid. meta. 2.861>	Mox adit et flores ad candida porrigit ora.
<ovid. meta. 2.862>	Gaudet amans et, dum ueniat sperata uoluptas,
<ovid. meta. 2.863>	Oscula dat manibus; uix iam, uix cetera differt.
<ovid. meta. 2.864>	Et nunc alludit uiridique exsultat in herba
<ovid. meta. 2.865>	Nunc latus in fuluis niueum deponit harenis;
<ovid. meta. 2.866>	Paulatimque metu dempto, modo pectora praebet
<ovid. meta. 2.867>	Virginea plaudenda manu, modo cornua sertis
<ovid. meta. 2.868>	Impedienda nouis. ausa est quoque regia uirgo,
<ovid. meta. 2.869>	Nescia quem premeret, tergo considere tauri,
<ovid. meta. 2.870>	Cum deus a terra siccoque a litore sensim
<ovid. meta. 2.871>	Falsa pedum primo uestigia ponit in undis,
<ovid. meta. 2.872>	Inde abit ulterius mediique per aequora ponti
<ovid. meta. 2.873>	Fert praedam. pauet haec litusque ablata relictum
<ovid. meta. 2.874>	Respicit et dextra cornum tenet, altera dorso
<ovid. meta. 2.875>	Imposita est; tremulae sinuantur flamine uestes.
<ovid. meta. 3.1>	Iamque deus posita fallacis imagine tauri
<ovid. meta. 3.2>	Se confessus erat Dictaeaque rura tenebat,
<ovid. meta. 3.3>	Cum pater ignarus Cadmo perquirere raptam
<ovid. meta. 3.4>	Imperat et poenam, si non inuenerit, addit
<ovid. meta. 3.5>	Exilium, facto pius et sceleratus eodem.
<ovid. meta. 3.6>	Orbe pererrato (quis enim deprendere possit
<ovid. meta. 3.7>	Furta Iouis?) profugus patriamque iramque parentis
<ovid. meta. 3.8>	Vitat Agenorides, Phoebique oracula supplex
<ovid. meta. 3.9>	Consulit et, quae sit tellus habitanda, requirit.
<ovid. meta. 3.10>	"Bos tibi" Phoebus ait "solis occurret in aruis,
<ovid. meta. 3.11>	Nullum passa iugum curuique inmunis aratri:
<ovid. meta. 3.12>	Hac duce carpe uias et, qua requieuerit herba,
<ovid. meta. 3.13>	Moenia fac condas Boeotiaque illa uocato."
<ovid. meta. 3.14>	Vix bene Castalio Cadmus descenderat antro,
<ovid. meta. 3.15>	Incustoditam lente uidet ire iuuencam
<ovid. meta. 3.16>	Nullum seruitii signum ceruice gerentem;
<ovid. meta. 3.17>	Subsequitur pressoque legit uestigia passu
<ovid. meta. 3.18>	Auctoremque uiae Phoebum taciturnus adorat.
<ovid. meta. 3.19>	Iam uada Cephisi Panopesque euaserat arua:
<ovid. meta. 3.20>	Bos stetit et tollens speciosam cornibus altis
<ovid. meta. 3.21>	Ad caelum frontem mugitibus inpulit auras
<ovid. meta. 3.22>	Atque ita respiciens comites sua terga sequentis
<ovid. meta. 3.23>	Procubuit teneraque latus submisit in herba.
<ovid. meta. 3.24>	Cadmus agit grates peregrinaeque oscula terrae
<ovid. meta. 3.25>	Figit et ignotos montes agrosque salutat;
<ovid. meta. 3.26>	Sacra Ioui facturus erat: iubet ire ministros
<ovid. meta. 3.27>	Et petere e uiuis libandas fontibus undas.
<ovid. meta. 3.28>	Silua uetus stabat nulla uiolata securi
<ovid. meta. 3.29>	Et specus in medio, uirgis ac uimine densus
<ovid. meta. 3.30>	Efficiens humilem lapidum conpagibus arcum,
<ovid. meta. 3.31>	Vberibus fecundus aquis; ubi conditus antro
<ovid. meta. 3.32>	Martius anguis erat cristis praesignis et auro:
<ovid. meta. 3.33>	Igne micant oculi, corpus tumet omne ueneno,
<ovid. meta. 3.34>	Tresque micant linguae, triplici stant ordine dentes.
<ovid. meta. 3.35>	Quem postquam Tyria lucum de gente profecti
<ovid. meta. 3.36>	Infausto tetigere gradu demissaque in undas
<ovid. meta. 3.37>	Vrna dedit sonitum, longo caput extulit antro
<ovid. meta. 3.38>	Caeruleus serpens horrendaque sibila misit:
<ovid. meta. 3.39>	Effluxere urnae manibus, sanguisque relinquit
<ovid. meta. 3.40>	Corpus et attonitos subitus tremor occupat artus.
<ovid. meta. 3.41>	Ille uolubilibus squamosos nexibus orbes
<ovid. meta. 3.42>	Torquet et inmensos saltu sinuatur in arcus
<ovid. meta. 3.43>	Ac media plus parte leues erectus in auras
<ovid. meta. 3.44>	Despicit omne nemus tantoque est corpore, quanto,
<ovid. meta. 3.45>	Si totum spectes, geminas qui separat Arctos.
<ovid. meta. 3.46>	Nec mora, Phoenicas, siue illi tela parabant
<ovid. meta. 3.47>	Siue fugam, siue ipse timor prohibebat utrumque,
<ovid. meta. 3.48>	Occupat: hos morsu, longis complexibus illos,
<ovid. meta. 3.49>	Hos necat adflatu funesti tabe ueneni.
<ovid. meta. 3.50>	Fecerat exiguas iam sol altissimus umbras:
<ovid. meta. 3.51>	Quae mora sit sociis, miratur Agenore natus
<ovid. meta. 3.52>	Vestigatque uiros. tegumen derepta leoni
<ovid. meta. 3.53>	Pellis erat, telum splendenti lancea ferro
<ovid. meta. 3.54>	Et iaculum teloque animus praestantior omni.
<ovid. meta. 3.55>	Vt nemus intrauit letataque corpora uidit
<ovid. meta. 3.56>	Victoremque supra spatiosi corporis hostem
<ovid. meta. 3.57>	Tristia sanguinea lambentem uulnera lingua,
<ovid. meta. 3.58>	"Aut ultor uestrae, fidissima corpora, mortis,
<ovid. meta. 3.59>	Aut comes" inquit "ero." dixit dextraque molarem
<ovid. meta. 3.60>	Sustulit et magnum magno conamine misit;
<ovid. meta. 3.61>	Illius inpulsu cum turribus ardua celsis
<ovid. meta. 3.62>	Moenia mota forent: serpens sine uulnere mansit,
<ovid. meta. 3.63>	Loricaeque modo squamis defensus et atrae
<ovid. meta. 3.64>	Duritia pellis ualidos cute reppulit ictus.
<ovid. meta. 3.65>	At non duritia iaculum quoque uicit eadem:
<ovid. meta. 3.66>	Quod medio lentae spinae curuamine fixum
<ovid. meta. 3.67>	Constitit et totum descendit in ilia ferrum.
<ovid. meta. 3.68>	Ille dolore ferox caput in sua terga retorsit
<ovid. meta. 3.69>	Vulneraque adspexit fixumque hastile momordit,
<ovid. meta. 3.70>	Idque, ubi ui multa partem labefecit in omnem,
<ovid. meta. 3.71>	Vix tergo eripuit; ferrum tamen ossibus haesit.
<ovid. meta. 3.72>	Tunc uero, postquam solitas accessit ad iras
<ovid. meta. 3.73>	Causa recens, plenis tumuerunt guttura uenis,
<ovid. meta. 3.74>	Spumaque pestiferos circumfluit albida rictus,
<ovid. meta. 3.75>	Terraque rasa sonat squamis quique halitus exit
<ovid. meta. 3.76>	Ore niger Stygio, uitiatas inficit auras.
<ovid. meta. 3.77>	Ipse modo inmensum spiris facientibus orbem
<ovid. meta. 3.78>	Cingitur, interdum longa trabe rectior adstat,
<ovid. meta. 3.79>	Impete nunc uasto ceu concitus imbribus amnis
<ovid. meta. 3.80>	Fertur et obstantes proturbat pectore siluas.
<ovid. meta. 3.81>	Cedit Agenorides paulum spolioque leonis
<ovid. meta. 3.82>	Sustinet incursus instantiaque ora retardat
<ovid. meta. 3.83>	Cuspide praetenta; furit ille et inania duro
<ovid. meta. 3.84>	Vulnera dat ferro figitque in acumine dentes;
<ovid. meta. 3.85>	Iamque uenenifero sanguis manare palato
<ovid. meta. 3.86>	Coeperat et uirides adspergine tinxerat herbas:
<ovid. meta. 3.87>	Sed leue uulnus erat, quia se retrahebat ab ictu
<ovid. meta. 3.88>	Laesaque colla dabat retro plagamque sedere
<ovid. meta. 3.89>	Cedendo arcebat nec longius ire sinebat,
<ovid. meta. 3.90>	Donec Agenorides coniectum in gutture ferrum
<ovid. meta. 3.91>	Vsque sequens pressit, dum retro quercus eunti
<ovid. meta. 3.92>	Obstitit et fixa est pariter cum robore ceruix.
<ovid. meta. 3.93>	Pondere serpentis curuata est arbor et imae
<ovid. meta. 3.94>	Parte flagellari gemuit sua robora caudae.
<ovid. meta. 3.95>	Dum spatium uictor uicti considerat hostis,
<ovid. meta. 3.96>	Vox subito audita est (neque erat cognoscere promptum,
<ovid. meta. 3.97>	Vnde, sed audita est): "quid, Agenore nate, peremptum
<ovid. meta. 3.98>	Serpentem spectas? et tu spectabere serpens."
<ovid. meta. 3.99>	Ille diu pauidus pariter cum mente colorem
<ovid. meta. 3.100>	Perdiderat, gelidoque comae terrore rigebant;
<ovid. meta. 3.101>	Ecce uiri fautrix superas delapsa per auras
<ovid. meta. 3.102>	Pallas adest motaeque iubet supponere terrae
<ovid. meta. 3.103>	Vipereos dentes, populi incrementa futuri.
<ovid. meta. 3.104>	Paret et, ut presso sulcum patefecit aratro,
<ovid. meta. 3.105>	Spargit humi iussos, mortalia semina, dentes.
<ovid. meta. 3.106>	Inde (fide maius) glaebae coepere moueri,
<ovid. meta. 3.107>	Primaque de sulcis acies apparuit hastae,
<ovid. meta. 3.108>	Tegmina mox capitum picto nutantia cono,
<ovid. meta. 3.109>	Mox umeri pectusque onerataque bracchia telis
<ovid. meta. 3.110>	Exsistunt, crescitque seges clipeata uirorum.
<ovid. meta. 3.111>	Sic ubi tolluntur festis aulaea theatris,
<ovid. meta. 3.112>	Surgere signa solent primumque ostendere uultus,
<ovid. meta. 3.113>	Cetera paulatim, placidoque educta tenore
<ovid. meta. 3.114>	Tota patent imoque pedes in margine ponunt.
<ovid. meta. 3.115>	Territus hoste nouo Cadmus capere arma parabat.
<ovid. meta. 3.116>	"Ne cape" de populo, quem terra creauerat, unus
<ovid. meta. 3.117>	Exclamat "nec te ciuilibus insere bellis."
<ovid. meta. 3.118>	Atque ita terrigenis rigido de fratribus unum
<ovid. meta. 3.119>	Comminus ense ferit; iaculo cadit eminus ipse.
<ovid. meta. 3.120>	Hunc quoque qui leto dederat, non longius illo
<ovid. meta. 3.121>	Viuit et exspirat, modo quas acceperat, auras,
<ovid. meta. 3.122>	Exemploque pari furit omnis turba, suoque
<ovid. meta. 3.123>	Marte cadunt subiti per mutua uulnera fratres;
<ovid. meta. 3.124>	Iamque breuis uitae spatium sortita iuuentus
<ovid. meta. 3.125>	Sanguineam tepido plangebant pectore matrem
<ovid. meta. 3.126>	Quinque superstitibus: quorum fuit unus Echion.
<ovid. meta. 3.127>	Is sua iecit humo monitu Tritonidis arma
<ovid. meta. 3.128>	Fraternaeque fidem pacis petiitque deditque.
<ovid. meta. 3.129>	Hos operis comites habuit Sidonius hospes,
<ovid. meta. 3.130>	Cum posuit iussus Phoebeis sortibus urbem.
<ovid. meta. 3.131>	Iam stabant Thebae: poteras iam, Cadme, uideri
<ovid. meta. 3.132>	Exilio felix: soceri tibi Marsque Venusque
<ovid. meta. 3.133>	Contigerant; huc adde genus de coniuge tanta,
<ovid. meta. 3.134>	Tot natas natosque et, pignora cara, nepotes,
<ovid. meta. 3.135>	Hos quoque iam iuuenes, sed scilicet ultima semper
<ovid. meta. 3.136>	Exspectanda dies homini est, dicique beatus
<ovid. meta. 3.137>	Ante obitum nemo supremaque funera debet.
<ovid. meta. 3.138>	Prima nepos inter tot res tibi, Cadme, secundas
<ovid. meta. 3.139>	Causa fuit luctus alienaque cornua fronti
<ovid. meta. 3.140>	Addita uosque, canes, satiatae sanguine erili;
<ovid. meta. 3.141>	At bene si quaeras, fortunae crimen in illo,
<ovid. meta. 3.142>	Non scelus inuenies; quod enim scelus error habebat?
<ovid. meta. 3.143>	Mons erat infectus uariarum caede ferarum,
<ovid. meta. 3.144>	Iamque dies medius rerum contraxerat umbras
<ovid. meta. 3.145>	Et sol ex aequo meta distabat utraque,
<ovid. meta. 3.146>	Cum iuuenis placido per deuia lustra uagantes
<ovid. meta. 3.147>	Participes operum conpellat Hyantius ore:
<ovid. meta. 3.148>	"Lina madent, comites, ferrumque cruore ferarum,
<ovid. meta. 3.149>	Fortunamque dies habuit satis. altera lucem
<ovid. meta. 3.150>	Cum croceis inuecta rotis Aurora reducet,
<ovid. meta. 3.151>	Propositum repetemus opus, nunc Phoebus utraque
<ovid. meta. 3.152>	Distat idem terra finditque uaporibus arua:
<ovid. meta. 3.153>	Sistite opus praesens nodosaque tollite lina."
<ovid. meta. 3.154>	Iussa uiri faciunt intermittuntque laborem.
<ovid. meta. 3.155>	Vallis erat piceis et acuta densa cupressu,
<ovid. meta. 3.156>	Nomine Gargaphie, succinctae sacra Dianae,
<ovid. meta. 3.157>	Cuius in extremo est antrum nemorale recessu
<ovid. meta. 3.158>	Arte laboratum nulla: simulauerat artem
<ovid. meta. 3.159>	Ingenio natura suo; nam pumice uiuo
<ovid. meta. 3.160>	Et leuibus tofis natiuum duxerat arcum.
<ovid. meta. 3.161>	Fons sonat a dextra tenui perlucidus unda,
<ovid. meta. 3.162>	Margine gramineo patulos succinctus hiatus:
<ovid. meta. 3.163>	Hic dea siluarum uenatu fessa solebat
<ovid. meta. 3.164>	Virgineos artus liquido perfundere rore.
<ovid. meta. 3.165>	Quo postquam subiit, nympharum tradidit uni
<ovid. meta. 3.166>	Armigerae iaculum pharetramque arcusque retentos;
<ovid. meta. 3.167>	Altera depositae subiecit bracchia pallae;
<ovid. meta. 3.168>	Vincla duae pedibus demunt; nam doctior illis
<ovid. meta. 3.169>	Ismenis Crocale sparsos per colla capillos
<ovid. meta. 3.170>	Conligit in nodum, quamuis erat ipsa solutis.
<ovid. meta. 3.171>	Excipiunt laticem Nepheleque Hyaleque Ranisque
<ovid. meta. 3.172>	Et Psecas et Phiale funduntque capacibus urnis.
<ovid. meta. 3.173>	Dumque ibi perluitur solita Titania lympha,
<ovid. meta. 3.174>	Ecce nepos Cadmi dilata parte laborum
<ovid. meta. 3.175>	Per nemus ignotum non certis passibus errans
<ovid. meta. 3.176>	Peruenit in lucum: sic illum fata ferebant.
<ovid. meta. 3.177>	Qui simul intrauit rorantia fontibus antra,
<ovid. meta. 3.178>	Sicut erant, uiso nudae sua pectora nymphae
<ovid. meta. 3.179>	Percussere uiro subitisque ululatibus omne
<ovid. meta. 3.180>	Inpleuere nemus circumfusaeque Dianam
<ovid. meta. 3.181>	Corporibus texere suis; tamen altior illis
<ovid. meta. 3.182>	Ipsa dea est colloque tenus supereminet omnes.
<ovid. meta. 3.183>	Qui color infectis aduersi solis ab ictu
<ovid. meta. 3.184>	Nubibus esse solet aut purpureae Aurorae,
<ovid. meta. 3.185>	Is fuit in uultu uisae sine ueste Dianae,
<ovid. meta. 3.186>	Quae quamquam comitum turba stipata suarum
<ovid. meta. 3.187>	In latus obliquum tamen adstitit oraque retro
<ovid. meta. 3.188>	Flexit et, ut uellet promptas habuisse sagittas,
<ovid. meta. 3.189>	Quas habuit, sic hausit aquas uultumque uirilem
<ovid. meta. 3.190>	Perfudit spargensque comas ultricibus undis
<ovid. meta. 3.191>	Addidit haec cladis praenuntia uerba futurae:
<ovid. meta. 3.192>	"Nunc tibi me posito uisam uelamine narres,
<ovid. meta. 3.193>	Si poteris narrare, licet." nec plura minata
<ovid. meta. 3.194>	Dat sparso capiti uiuacis cornua cerui,
<ovid. meta. 3.195>	Dat spatium collo summasque cacuminat aures
<ovid. meta. 3.196>	Cum pedibusque manus, cum longis bracchia mutat
<ovid. meta. 3.197>	Cruribus et uelat maculoso uellere corpus;
<ovid. meta. 3.198>	Additus et pauor est. fugit Autonoeius heros
<ovid. meta. 3.199>	Et se tam celerem cursu miratur in ipso.
<ovid. meta. 3.200>	Vt uero uultus et cornua uidit in unda,
<ovid. meta. 3.201>	"Me miserum!" dicturus erat: uox nulla secuta est;
<ovid. meta. 3.202>	Ingemuit: uox illa fuit, lacrimaeque per ora
<ovid. meta. 3.203>	Non sua fluxerunt; mens tantum pristina mansit.
<ovid. meta. 3.204>	Quid faciat? repetatne domum et regalia tecta
<ovid. meta. 3.205>	An lateat siluis? timor hoc, pudor inpedit illud.
<ovid. meta. 3.206>	Dum dubitat, uidere canes: primusque Melampus
<ovid. meta. 3.207>	Ichnobatesque sagax latratu signa dedere,
<ovid. meta. 3.208>	Gnosius Ichnobates, Spartana gente Melampus;
<ovid. meta. 3.209>	Inde ruunt alii rapida uelocius aura,
<ovid. meta. 3.210>	Pamphagos et Dorceus et Oribasos, Arcades omnes,
<ovid. meta. 3.211>	Nebrophonosque ualens et trux cum Laelape Theron
<ovid. meta. 3.212>	Et pedibus Pterelas et naribus utilis Agre
<ovid. meta. 3.213>	Hylaeusque ferox nuper percussus ab apro
<ovid. meta. 3.214>	Deque lupo concepta Nape pecudesque secuta
<ovid. meta. 3.215>	Poemenis et natis comitata Harpyia duobus
<ovid. meta. 3.216>	Et substricta gerens Sicyonius ilia Ladon
<ovid. meta. 3.217>	Et Dromas et Canache Sticteque et Tigris et Alce
<ovid. meta. 3.218>	Et niueis Leucon et uillis Asbolos atris
<ovid. meta. 3.219>	Praeualidusque Lacon et cursu fortis Aello
<ovid. meta. 3.220>	Et Thoos et Cyprio uelox cum fratre Lycisce
<ovid. meta. 3.221>	Et nigram medio frontem distinctus ab albo
<ovid. meta. 3.222>	Harpalos et Melaneus hirsutaque corpore Lachne
<ovid. meta. 3.223>	Et patre Dictaeo, sed matre Laconide nati
<ovid. meta. 3.224>	Labros et Agriodus et acutae uocis Hylactor
<ovid. meta. 3.225>	Quosque referre mora est: ea turba cupidine praedae
<ovid. meta. 3.226>	Per rupes scopulosque adituque carentia saxa,
<ovid. meta. 3.227>	Quaque est difficilis, quaque est uia nulla, sequuntur.
<ovid. meta. 3.228>	Ille fugit, per quae fuerat loca saepe secutus,
<ovid. meta. 3.229>	Heu famulos fugit ipse suos! clamare libebat:
<ovid. meta. 3.230>	"Actaeon ego sum, dominum cognoscite uestrum!
<ovid. meta. 3.231>	Verba animo desunt: resonat latratibus aether.
<ovid. meta. 3.232>	Prima Melanchaetes in tergo uulnera fecit,
<ovid. meta. 3.233>	Proxima Therodamas, Oresitrophos haesit in armo:
<ovid. meta. 3.234>	Tardius exierat, sed per conpendia montis
<ovid. meta. 3.235>	Anticipata uia est; dominum retinentibus illis
<ovid. meta. 3.236>	Cetera turba coit confertque in corpore dentes.
<ovid. meta. 3.237>	Iam loca uulneribus desunt, gemit ille sonumque,
<ovid. meta. 3.238>	Etsi non hominis, quem non tamen edere possit
<ovid. meta. 3.239>	Ceruus, habet maestisque replet iuga nota querelis
<ovid. meta. 3.240>	Et genibus pronis supplex similisque roganti
<ovid. meta. 3.241>	Circumfert tacitos tamquam sua bracchia uultus.
<ovid. meta. 3.242>	At comites rabidum solitis hortatibus agmen
<ovid. meta. 3.243>	Ignari instigant oculisque Actaeona quaerunt
<ovid. meta. 3.244>	Et uelut absentem certatim Actaeona clamant
<ovid. meta. 3.245>	(Ad nomen caput ille refert) et abesse queruntur
<ovid. meta. 3.246>	Nec capere oblatae segnem spectacula praedae.
<ovid. meta. 3.247>	Vellet abesse quidem, sed adest, uelletque uidere,
<ovid. meta. 3.248>	Non etiam sentire canum fera facta suorum.
<ovid. meta. 3.249>	Vndique circumstant mersisque in corpore rostris
<ovid. meta. 3.250>	Dilacerant falsi dominum sub imagine cerui,
<ovid. meta. 3.251>	Nec nisi finita per plurima uulnera uita
<ovid. meta. 3.252>	Ira pharetratae fertur satiata Dianae.
<ovid. meta. 3.253>	Rumor in ambiguo est: aliis uiolentior aequo
<ovid. meta. 3.254>	Visa dea est, alii laudant dignamque seuera
<ovid. meta. 3.255>	Virginitate uocant; pars inuenit utraque causas.
<ovid. meta. 3.256>	Sola Iouis coniunx non tam, culpetne probetne,
<ovid. meta. 3.257>	Eloquitur, quam clade domus ab Agenore ductae
<ovid. meta. 3.258>	Gaudet et a Tyria collectum paelice transfert
<ovid. meta. 3.259>	In generis socios odium: subit ecce priori
<ovid. meta. 3.260>	Causa recens, grauidamque dolet de semine magni
<ovid. meta. 3.261>	Esse Iouis Semelen: tum linguam ad iurgia soluit.
<ovid. meta. 3.262>	"Profeci quid enim totiens per iurgia!" dixit.
<ovid. meta. 3.263>	"Ipsa petenda mihi est; ipsam, si maxima Iuno
<ovid. meta. 3.264>	Rite uocor, perdam, si me gemmantia dextra
<ovid. meta. 3.265>	Sceptra tenere decet, si sum regina Iouisque
<ovid. meta. 3.266>	Et soror et coniunx, certe soror. at, puto, furto est
<ovid. meta. 3.267>	Contenta, et thalami breuis est iniuria nostri.
<ovid. meta. 3.268>	Concipit! id deerat! manifestaque crimina pleno
<ovid. meta. 3.269>	Fert utero et mater, quod uix mihi contigit, uno
<ovid. meta. 3.270>	De Ioue uult fieri: tanta est fiducia formae.
<ovid. meta. 3.271>	Fallat eam faxo, nec sum Saturnia, si non
<ovid. meta. 3.272>	Ab Ioue mersa suo Stygias penetrabit in undas."
<ovid. meta. 3.273>	Surgit ab his solio fuluaque recondita nube
<ovid. meta. 3.274>	Limen adit Semeles nec nubes ante remouit,
<ovid. meta. 3.275>	Quam simulauit anum posuitque ad tempora canos
<ovid. meta. 3.276>	Sulcauitque cutem rugis et curua trementi
<ovid. meta. 3.277>	Membra tulit passu, uocem quoque fecit anilem
<ovid. meta. 3.278>	Ipsaque erat Beroe, Semeles Epidauria nutrix.
<ovid. meta. 3.279>	Ergo ubi captato sermone diuque loquendo
<ovid. meta. 3.280>	Ad nomen uenere Iouis, suspirat et "opto,
<ovid. meta. 3.281>	Iuppiter ut sit" ait, "metuo tamen omnia: multi
<ovid. meta. 3.282>	Nomine diuorum thalamos iniere pudicos.
<ovid. meta. 3.283>	Nec tamen esse Iouem satis est; det pignus amoris,
<ovid. meta. 3.284>	Si modo uerus is est, quantusque et qualis ab alta
<ovid. meta. 3.285>	Iunone excipitur, tantus talisque, rogato,
<ovid. meta. 3.286>	Det tibi conplexus suaque ante insignia sumat."
<ovid. meta. 3.287>	Talibus ignaram Iuno Cadmeida dictis
<ovid. meta. 3.288>	Formarat: rogat illa Iouem sine nomine munus.
<ovid. meta. 3.289>	Cui deus "elige" ait, "nullam patiere repulsam,
<ovid. meta. 3.290>	Quoque magis credas, Stygii quoque conscia sunto
<ovid. meta. 3.291>	Numina torrentis; timor et deus ille deorum est."
<ovid. meta. 3.292>	Laeta malo nimiumque potens perituraque amantis
<ovid. meta. 3.293>	Obsequio Semele "qualem Saturnia" dixit
<ovid. meta. 3.294>	"Te solet amplecti, Veneris cum foedus initis,
<ovid. meta. 3.295>	Da mihi te talem." uoluit deus ora loquentis
<ovid. meta. 3.296>	Opprimere: exierat iam uox properata sub auras.
<ovid. meta. 3.297>	Ingemuit; neque enim non haec optasse, neque ille
<ovid. meta. 3.298>	Non iurasse potest. ergo maestissimus altum
<ovid. meta. 3.299>	Aethera conscendit uultuque sequentia traxit
<ovid. meta. 3.300>	Nubila, quis nimbos inmixtaque fulgura uentis
<ovid. meta. 3.301>	Addidit et tonitrus et ineuitabile fulmen.
<ovid. meta. 3.302>	Qua tamen usque potest, uires sibi demere temptat
<ovid. meta. 3.303>	Nec, quo centimanum deiecerat igne Typhoea,
<ovid. meta. 3.304>	Nunc armatur eo: nimium feritatis in illo est.
<ovid. meta. 3.305>	Est aliud leuius fulmen, cui dextra Cyclopum
<ovid. meta. 3.306>	Saeuitiae flammaeque minus, minus addidit irae:
<ovid. meta. 3.307>	Tela secunda uocant superi; capit illa domumque
<ovid. meta. 3.308>	Intrat Agenoream: corpus mortale tumultus
<ovid. meta. 3.309>	Non tulit aetherios donisque iugalibus arsit.
<ovid. meta. 3.310>	Inperfectus adhuc infans genetricis ab aluo
<ovid. meta. 3.311>	Eripitur patrioque tener, si credere dignum est,
<ovid. meta. 3.312>	Insuitur femori maternaque tempora conplet.
<ovid. meta. 3.313>	Furtim illum primis Ino matertera cunis
<ovid. meta. 3.314>	Educat: inde datum nymphae Nyseides antris
<ovid. meta. 3.315>	Occuluere suis lactisque alimenta dedere.
<ovid. meta. 3.316>	Dumque ea per terras fatali lege geruntur
<ovid. meta. 3.317>	Tutaque bis geniti sunt incunabula Bacchi,
<ovid. meta. 3.318>	Forte Iouem memorant diffusum nectare curas
<ovid. meta. 3.319>	Seposuisse grauis uacuaque agitasse remissos
<ovid. meta. 3.320>	Cum Iunone iocos et "maior uestra profecto est
<ovid. meta. 3.321>	Quam, quae contingit maribus" dixisse "uoluptas."
<ovid. meta. 3.322>	Illa negat; placuit quae sit sententia docti
<ovid. meta. 3.323>	Quaerere Tiresiae: Venus huic erat utraque nota.
<ovid. meta. 3.324>	Nam duo magnorum uiridi coeuntia silua
<ovid. meta. 3.325>	Corpora serpentum baculi uiolauerat ictu
<ovid. meta. 3.326>	Deque uiro factus, mirabile, femina septem
<ovid. meta. 3.327>	Egerat autumnos; octauo rursus eosdem
<ovid. meta. 3.328>	Vidit et "est uestrae si tanta potentia plagae,"
<ovid. meta. 3.329>	Dixit "ut auctoris sortem in contraria mutet,
<ovid. meta. 3.330>	Nunc quoque uos feriam." percussis anguibus isdem
<ovid. meta. 3.331>	Forma prior rediit genetiuaque uenit imago.
<ovid. meta. 3.332>	Arbiter hic igitur sumptus de lite iocosa
<ovid. meta. 3.333>	Dicta Iouis firmat; grauius Saturnia iusto
<ovid. meta. 3.334>	Nec pro materia fertur doluisse suique
<ovid. meta. 3.335>	Iudicis aeterna damnauit lumina nocte.
<ovid. meta. 3.336>	At pater omnipotens (neque enim licet inrita cuiquam
<ovid. meta. 3.337>	Facta dei fecisse deo) pro lumine adempto
<ovid. meta. 3.338>	Scire futura dedit poenamque leuauit honore.
<ovid. meta. 3.339>	Ille per Aonias fama celeberrimus urbes
<ovid. meta. 3.340>	Irreprehensa dabat populo responsa petenti;
<ovid. meta. 3.341>	Prima fide uocisque ratae temptamina sumpsit
<ovid. meta. 3.342>	Caerula Liriope, quam quondam flumine curuo
<ovid. meta. 3.343>	Implicuit clausaeque suis Cephisos in undis
<ovid. meta. 3.344>	Vim tulit. enixa est utero pulcherrima pleno
<ovid. meta. 3.345>	Infantem nymphe, iam tunc qui posset amari,
<ovid. meta. 3.346>	Narcissumque uocat; de quo consultus, an esset
<ovid. meta. 3.347>	Tempora maturae uisurus longa senectae,
<ovid. meta. 3.348>	Fatidicus uates "si se non nouerit" inquit.
<ovid. meta. 3.349>	Vana diu uisa est uox auguris, exitus illam
<ovid. meta. 3.350>	Resque probat letique genus nouitasque furoris.
<ovid. meta. 3.351>	Namque ter ad quinos unum Cephisius annum
<ovid. meta. 3.352>	Addiderat poteratque puer iuuenisque uideri:
<ovid. meta. 3.353>	Multi illum iuuenes, multae cupiere puellae;
<ovid. meta. 3.354>	Sed (fuit in tenera tam dura superbia forma)
<ovid. meta. 3.355>	Nulli illum iuuenes, nullae tetigere puellae.
<ovid. meta. 3.356>	Adspicit hunc trepidos agitantem in retia ceruos
<ovid. meta. 3.357>	Vocalis nymphe, quae nec reticere loquenti
<ovid. meta. 3.358>	Nec prius ipsa loqui didicit, resonabilis Echo.
<ovid. meta. 3.359>	Corpus adhuc Echo, non uox erat; et tamen usum
<ovid. meta. 3.360>	Garrula non alium, quam nunc habet, oris habebat,
<ovid. meta. 3.361>	Reddere de multis ut uerba nouissima posset.
<ovid. meta. 3.362>	Fecerat hoc Iuno, quia, cum deprendere posset
<ovid. meta. 3.363>	Sub Ioue saepe suo nymphas in monte iacentis,
<ovid. meta. 3.364>	Illa deam longo prudens sermone tenebat,
<ovid. meta. 3.365>	Dum fugerent nymphae. postquam hoc Saturnia sensit,
<ovid. meta. 3.366>	"Huius" ait "linguae, qua sum delusa, potestas
<ovid. meta. 3.367>	Parua tibi dabitur uocisque breuissimus usus,"
<ovid. meta. 3.368>	Reque minas firmat; tamen haec in fine loquendi
<ovid. meta. 3.369>	Ingeminat uoces auditaque uerba reportat.
<ovid. meta. 3.370>	Ergo ubi Narcissum per deuia rura uagantem
<ovid. meta. 3.371>	Vidit et incaluit, sequitur uestigia furtim,
<ovid. meta. 3.372>	Quoque magis sequitur, flamma propiore calescit,
<ovid. meta. 3.373>	Non aliter, quam cum summis circumlita taedis
<ovid. meta. 3.374>	Admotas rapiunt uiuacia sulphura flammas.
<ovid. meta. 3.375>	O quotiens uoluit blandis accedere dictis
<ovid. meta. 3.376>	Et mollis adhibere preces! natura repugnat
<ovid. meta. 3.377>	Nec sinit, incipiat; sed, quod sinit, illa parata est
<ovid. meta. 3.378>	Exspectare sonos, ad quos sua uerba remittat.
<ovid. meta. 3.379>	Forte puer, comitum seductus ab agmine fido
<ovid. meta. 3.380>	Dixerat "ecquis adest?", et "adest" responderat Echo.
<ovid. meta. 3.381>	Hic stupet, utque aciem partes dimittit in omnis,
<ovid. meta. 3.382>	Voce "ueni" magna clamat: uocat illa uocantem.
<ovid. meta. 3.383>	Respicit et rursus nullo ueniente "quid" inquit
<ovid. meta. 3.384>	"Me fugis?" et totidem, quot dixit, uerba recepit.
<ovid. meta. 3.385>	Perstat et alternae deceptus imagine uocis
<ovid. meta. 3.386>	"Huc coeamus" ait, nullique libentius umquam
<ovid. meta. 3.387>	Responsura sono "coeamus" rettulit Echo,
<ovid. meta. 3.388>	Et uerbis fauet ipsa suis egressaque silua
<ovid. meta. 3.389>	Ibat, ut iniceret sperato bracchia collo.
<ovid. meta. 3.390>	Ille fugit fugiensque "manus conplexibus aufer!
<ovid. meta. 3.391>	Ante" ait "emoriar, quam sit tibi copia nostri."
<ovid. meta. 3.392>	Rettulit illa nihil nisi "sit tibi copia nostri."
<ovid. meta. 3.393>	Spreta latet siluis pudibundaque frondibus ora
<ovid. meta. 3.394>	Protegit et solis ex illo uiuit in antris;
<ovid. meta. 3.395>	Sed tamen haeret amor crescitque dolore repulsae:
<ovid. meta. 3.396>	Et tenuant uigiles corpus miserabile curae,
<ovid. meta. 3.397>	Adducitque cutem macies, et in aera sucus
<ovid. meta. 3.398>	Corporis omnis abit; uox tantum atque ossa supersunt:
<ovid. meta. 3.399>	Vox manet; ossa ferunt lapidis traxisse figuram.
<ovid. meta. 3.400>	Inde latet siluis nulloque in monte uidetur,
<ovid. meta. 3.401>	Omnibus auditur: sonus est, qui uiuit in illa.
<ovid. meta. 3.402>	Sic hanc, sic alias undis aut montibus ortas
<ovid. meta. 3.403>	Luserat hic nymphas, sic coetus ante uiriles;
<ovid. meta. 3.404>	Inde manus aliquis despectus ad aethera tollens
<ovid. meta. 3.405>	"Sic amet ipse licet, sic non potiatur amato!"
<ovid. meta. 3.406>	Dixerat: adsensit precibus Rhamnusia iustis.
<ovid. meta. 3.407>	Fons erat inlimis, nitidis argenteus undis,
<ovid. meta. 3.408>	Quem neque pastores neque pastae monte capellae
<ovid. meta. 3.409>	Contigerant aliudue pecus, quem nulla uolucris
<ovid. meta. 3.410>	Nec fera turbarat nec lapsus ab arbore ramus;
<ovid. meta. 3.411>	Gramen erat circa, quod proximus umor alebat,
<ovid. meta. 3.412>	Siluaque sole locum passura tepescere nullo.
<ovid. meta. 3.413>	Hic puer et studio uenandi lassus et aestu
<ovid. meta. 3.414>	Procubuit faciemque loci fontemque secutus,
<ovid. meta. 3.415>	Dumque sitim sedare cupit, sitis altera creuit,
<ovid. meta. 3.416>	Dumque bibit, uisae correptus imagine formae
<ovid. meta. 3.417>	Spem sine corpore amat, corpus putat esse, quod unda est.
<ovid. meta. 3.418>	Adstupet ipse sibi uultuque inmotus eodem
<ovid. meta. 3.419>	Haeret ut e Pario formatum marmore signum.
<ovid. meta. 3.420>	Spectat humi positus geminum, sua lumina, sidus
<ovid. meta. 3.421>	Et dignos Baccho, dignos et Apolline crines
<ovid. meta. 3.422>	Inpubesque genas et eburnea colla decusque
<ovid. meta. 3.423>	Oris et in niueo mixtum candore ruborem
<ovid. meta. 3.424>	Cunctaque miratur, quibus est mirabilis ipse.
<ovid. meta. 3.425>	Se cupit inprudens et, qui probat, ipse probatur,
<ovid. meta. 3.426>	Dumque petit, petitur pariterque accendit et ardet.
<ovid. meta. 3.427>	Inrita fallaci quotiens dedit oscula fonti!
<ovid. meta. 3.428>	In mediis quotiens uisum captantia collum
<ovid. meta. 3.429>	Bracchia mersit aquis nec se deprendit in illis!
<ovid. meta. 3.430>	Quid uideat, nescit, sed, quod uidet, uritur illo
<ovid. meta. 3.431>	Atque oculos idem, qui decipit, incitat error.
<ovid. meta. 3.432>	Credule, quid frustra simulacra fugacia captas?
<ovid. meta. 3.433>	Quod petis, est nusquam; quod amas, auertere, perdes.
<ovid. meta. 3.434>	Ista repercussae, quam cernis, imaginis umbra est:
<ovid. meta. 3.435>	Nil habet ista sui: tecum uenitque manetque,
<ovid. meta. 3.436>	Tecum discedet, si tu discedere possis.
<ovid. meta. 3.437>	Non illum Cereris, non illum cura quietis
<ovid. meta. 3.438>	Abstrahere inde potest, sed opaca fusus in herba
<ovid. meta. 3.439>	Spectat inexpleto mendacem lumine formam
<ovid. meta. 3.440>	Perque oculos perit ipse suos paulumque leuatus,
<ovid. meta. 3.441>	Ad circumstantes tendens sua bracchia siluas
<ovid. meta. 3.442>	"Ecquis, io siluae, crudelius" inquit "amauit?
<ovid. meta. 3.443>	Scitis enim et multis latebra opportuna fuistis.
<ovid. meta. 3.444>	Ecquem, cum uestrae tot agantur saecula uitae,
<ovid. meta. 3.445>	Qui sic tabuerit, longo meministis in aeuo?
<ovid. meta. 3.446>	Et placet et uideo, sed, quod uideoque placetque,
<ovid. meta. 3.447>	Non tamen inuenio: tantus tenet error amantem!
<ovid. meta. 3.448>	Quoque magis doleam, nec nos mare separat ingens
<ovid. meta. 3.449>	Nec uia nec montes nec clausis moenia portis:
<ovid. meta. 3.450>	Exigua prohibemur aqua! cupit ipse teneri!
<ovid. meta. 3.451>	Nam quotiens liquidis porreximus oscula lymphis,
<ovid. meta. 3.452>	Hic totiens ad me resupino nititur ore;
<ovid. meta. 3.453>	Posse putes tangi: minimum est, quod amantibus obstat.
<ovid. meta. 3.454>	Quisquis es, huc exi! quid me, puer unice, fallis
<ovid. meta. 3.455>	Quoue petitus abis? certe nec forma nec aetas
<ovid. meta. 3.456>	Est mea, quam fugias, et amarunt me quoque nymphae.
<ovid. meta. 3.457>	Spem mihi nescio quam uultu promittis amico,
<ovid. meta. 3.458>	Cumque ego porrexi tibi bracchia, porrigis ultro;
<ovid. meta. 3.459>	Cum risi, arrides; lacrimas quoque saepe notaui
<ovid. meta. 3.460>	Me lacrimante tuas; nutu quoque signa remittis
<ovid. meta. 3.461>	Et, quantum motu formosi suspicor oris,
<ovid. meta. 3.462>	Verba refers aures non peruenientia nostras.
<ovid. meta. 3.463>	Iste ego sum! sensi; nec me mea fallit imago:
<ovid. meta. 3.464>	Vror amore mei, flammas moueoque feroque.
<ovid. meta. 3.465>	Quid faciam? roger, anne rogem? quid deinde rogabo?
<ovid. meta. 3.466>	Quod cupio, mecum est: inopem me copia fecit.
<ovid. meta. 3.467>	O utinam a nostro secedere corpore possem!
<ovid. meta. 3.468>	Votum in amante nouum: uellem, quod amamus, abesset!
<ovid. meta. 3.469>	Iamque dolor uires adimit, nec tempora uitae
<ovid. meta. 3.470>	Longa meae superant, primoque exstinguor in aeuo.
<ovid. meta. 3.471>	Nec mihi mors grauis est, posituro morte dolores:
<ovid. meta. 3.472>	Hic, qui diligitur, uellem, diuturnior esset!
<ovid. meta. 3.473>	Nunc duo concordes anima moriemur in una".
<ovid. meta. 3.474>	Dixit et ad faciem rediit male sanus eandem
<ovid. meta. 3.475>	Et lacrimis turbauit aquas, obscuraque moto
<ovid. meta. 3.476>	Reddita forma lacu est. quam cum uidisset abire,
<ovid. meta. 3.477>	"Quo refugis? remane nec me, crudelis, amantem
<ovid. meta. 3.478>	Desere!" clamauit "liceat, quod tangere non est,
<ovid. meta. 3.479>	Adspicere et misero praebere alimenta furori!"
<ovid. meta. 3.480>	Dumque dolet, summa uestem deduxit ab ora
<ovid. meta. 3.481>	Nudaque marmoreis percussit pectora palmis.
<ovid. meta. 3.482>	Pectora traxerunt roseum percussa ruborem,
<ovid. meta. 3.483>	Non aliter quam poma solent, quae candida parte,
<ovid. meta. 3.484>	Parte rubent, aut ut uariis solet uua racemis
<ovid. meta. 3.485>	Ducere purpureum nondum matura colorem.
<ovid. meta. 3.486>	Quae simul adspexit liquefacta rursus in unda,
<ovid. meta. 3.487>	Non tulit ulterius, sed, ut intabescere flauae
<ovid. meta. 3.488>	Igne leui cerae matutinaeque pruinae
<ovid. meta. 3.489>	Sole tepente solent, sic attenuatus amore
<ovid. meta. 3.490>	Liquitur et tecto paulatim carpitur igni,
<ovid. meta. 3.491>	Et neque iam color est mixto candore rubori
<ovid. meta. 3.492>	Nec uigor et uires et quae modo uisa placebant,
<ovid. meta. 3.493>	Nec corpus remanet, quondam quod amauerat Echo.
<ovid. meta. 3.494>	Quae tamen ut uidit, quamuis irata memorque
<ovid. meta. 3.495>	Indoluit, quotiensque puer miserabilis "eheu"
<ovid. meta. 3.496>	Dixerat, haec resonis iterabat uocibus "eheu".
<ovid. meta. 3.497>	Cumque suos manibus percusserat ille lacertos,
<ovid. meta. 3.498>	Haec quoque reddebat sonitum plangoris eundem.
<ovid. meta. 3.499>	Vltima uox solitam fuit haec spectantis in undam:
<ovid. meta. 3.500>	"Heu frustra dilecte puer!", totidemque remisit
<ovid. meta. 3.501>	Verba locus, dictoque uale "uale" inquit et Echo.
<ovid. meta. 3.502>	Ille caput uiridi fessum submisit in herba,
<ovid. meta. 3.503>	Lumina mors clausit domini mirantia formam.
<ovid. meta. 3.504>	Tum quoque se, postquam est inferna sede receptus,
<ovid. meta. 3.505>	In Stygia spectabat aqua. planxere sorores
<ovid. meta. 3.506>	Naides et sectos fratri posuere capillos,
<ovid. meta. 3.507>	Planxerunt dryades: plangentibus adsonat Echo.
<ovid. meta. 3.508>	Iamque rogum quassasque faces feretrumque parabant:
<ovid. meta. 3.509>	Nusquam corpus erat, croceum pro corpore florem
<ovid. meta. 3.510>	Inueniunt foliis medium cingentibus albis.
<ovid. meta. 3.511>	Cognita res meritam uati per Achaidas urbes
<ovid. meta. 3.512>	Attulerat famam, nomenque erat auguris ingens.
<ovid. meta. 3.513>	Spernit Echionides tamen hunc ex omnibus unus,
<ovid. meta. 3.514>	Contemptor superum Pentheus, praesagaque ridet
<ovid. meta. 3.515>	Verba senis tenebrasque et cladem lucis ademptae
<ovid. meta. 3.516>	Obicit. ille mouens albentia tempora canis
<ovid. meta. 3.517>	"Quam felix esses, si tu quoque luminis huius
<ovid. meta. 3.518>	Orbus" ait "fieres, ne Bacchica sacra uideres!
<ovid. meta. 3.519>	Namque dies aderit, quam non procul auguror esse,
<ovid. meta. 3.520>	Qua nouus huc ueniat, proles Semeleia, Liber;
<ovid. meta. 3.521>	Quem nisi templorum fueris dignatus honore,
<ovid. meta. 3.522>	Mille lacer spargere locis et sanguine siluas
<ovid. meta. 3.523>	Foedabis matremque tuam matrisque sorores.
<ovid. meta. 3.524>	Eueniet! neque enim dignabere numen honore,
<ovid. meta. 3.525>	Meque sub his tenebris nimium uidisse quereris."
<ovid. meta. 3.526>	Talia dicentem proturbat Echione natus.
<ovid. meta. 3.527>	Dicta fides sequitur, responsaque uatis aguntur.
<ovid. meta. 3.528>	Liber adest, festisque fremunt ululatibus agri:
<ovid. meta. 3.529>	Turba ruit, mixtaeque uiris matresque nurusque
<ovid. meta. 3.530>	Vulgusque proceresque ignota ad sacra feruntur.
<ovid. meta. 3.531>	"Quis furor, anguigenae, proles Mauortia, uestras
<ovid. meta. 3.532>	Attonuit mentes?" Pentheus ait "aerane tantum
<ovid. meta. 3.533>	Aere repulsa ualent et adunco tibia cornu
<ovid. meta. 3.534>	Et magicae fraudes, ut, quos non bellicus ensis,
<ovid. meta. 3.535>	Non tuba terruerit, non strictis agmina telis,
<ovid. meta. 3.536>	Femineae uoces et mota insania uino
<ovid. meta. 3.537>	Obscenique greges et inania tympana uincant?
<ovid. meta. 3.538>	Vosne, senes, mirer, qui longa per aequora uecti
<ovid. meta. 3.539>	Hac Tyron, hac profugos posuistis sede Penates,
<ovid. meta. 3.540>	Nunc sinitis sine Marte capi? uosne, acrior aetas,
<ovid. meta. 3.541>	O iuuenes, propiorque meae, quos arma tenere,
<ovid. meta. 3.542>	Non thyrsos, galeaque tegi, non fronde decebat?
<ovid. meta. 3.543>	Este, precor, memores, qua sitis stirpe creati,
<ovid. meta. 3.544>	Illiusque animos, qui multos perdidit unus,
<ovid. meta. 3.545>	Sumite serpentis! pro fontibus ille lacuque
<ovid. meta. 3.546>	Interiit: at uos pro fama uincite uestra!
<ovid. meta. 3.547>	Ille dedit leto fortes, uos pellite molles
<ovid. meta. 3.548>	Et patrium retinete decus! si fata uetabant
<ovid. meta. 3.549>	Stare diu Thebas, utinam tormenta uirique
<ovid. meta. 3.550>	Moenia diruerent, ferrumque ignisque sonarent!
<ovid. meta. 3.551>	Essemus miseri sine crimine, sorsque querenda,
<ovid. meta. 3.552>	Non celanda foret, lacrimaeque pudore carerent:
<ovid. meta. 3.553>	At nunc a puero Thebae capientur inermi,
<ovid. meta. 3.554>	Quem neque bella iuuant nec tela nec usus equorum,
<ovid. meta. 3.555>	Sed madidus murra crinis mollesque coronae
<ovid. meta. 3.556>	Purpuraque et pictis intextum uestibus aurum.
<ovid. meta. 3.557>	Quem quidem ego actutum (modo uos absistite) cogam
<ovid. meta. 3.558>	Adsumptumque patrem commentaque sacra fateri.
<ovid. meta. 3.559>	An satis Acrisio est animi contemnere uanum
<ovid. meta. 3.560>	Numen et Argolicas uenienti claudere portas,
<ovid. meta. 3.561>	Penthea terrebit cum totis aduena Thebis?
<ovid. meta. 3.562>	Ite citi" - famulis hoc imperat - "ite ducemque
<ovid. meta. 3.563>	Attrahite huc uinctum! iussis mora segnis abesto!"
<ovid. meta. 3.564>	Hunc auus, hunc Athamas, hunc cetera turba suorum
<ovid. meta. 3.565>	Corripiunt dictis frustraque inhibere laborant;
<ovid. meta. 3.566>	Acrior admonitu est inritaturque retenta
<ovid. meta. 3.567>	Et crescit rabies, moderaminaque ipsa nocebant:
<ovid. meta. 3.568>	Sic ego torrentem, qua nil obstabat eunti,
<ovid. meta. 3.569>	Lenius et modico strepitu decurrere uidi;
<ovid. meta. 3.570>	At quacumque trabes obstructaque saxa tenebant,
<ovid. meta. 3.571>	Spumeus et feruens et ab obice saeuior ibat.
<ovid. meta. 3.572>	Ecce cruentati redeunt et, Bacchus ubi esset,
<ovid. meta. 3.573>	Quaerenti domino Bacchum uidisse negarunt;
<ovid. meta. 3.574>	"Hunc" dixere "tamen comitem famulumque sacrorum
<ovid. meta. 3.575>	Cepimus" et tradunt manibus post terga ligatis
<ovid. meta. 3.576>	Sacra dei quondam Tyrrhena gente secutum.
<ovid. meta. 3.577>	Adspicit hunc Pentheus oculis, quos ira tremendos
<ovid. meta. 3.578>	Fecerat et, quamquam poenae uix tempora differt,
<ovid. meta. 3.579>	"O periture tuaque aliis documenta dature
<ovid. meta. 3.580>	Morte" ait, "ede tuum nomen nomenque parentum
<ovid. meta. 3.581>	Et patriam morisque noui cur sacra frequentes."
<ovid. meta. 3.582>	Ille metu uacuus "nomen mihi" dixit "Acoetes,
<ovid. meta. 3.583>	Patria Maeonia est, humili de plebe parentes.
<ovid. meta. 3.584>	Non mihi quae duri colerent pater arua iuuenci,
<ovid. meta. 3.585>	Lanigerosue greges, non ulla armenta reliquit;
<ovid. meta. 3.586>	Pauper et ipse fuit linoque solebat et hamis
<ovid. meta. 3.587>	Decipere et calamo salientes ducere pisces.
<ovid. meta. 3.588>	Ars illi sua census erat; cum traderet artem,
<ovid. meta. 3.589>	"Accipe, quas habeo, studii successor et heres,"
<ovid. meta. 3.590>	Dixit "opes", moriensque mihi nihil ille reliquit
<ovid. meta. 3.591>	Praeter aquas; unum hoc possum appellare paternum.
<ovid. meta. 3.592>	Mox ego, ne scopulis haererem semper in isdem,
<ovid. meta. 3.593>	Addidici regimen dextra moderante carinae
<ovid. meta. 3.594>	Flectere et Oleniae sidus pluuiale Capellae
<ovid. meta. 3.595>	Taygetenque Hyadasque oculis Arctonque notaui
<ovid. meta. 3.596>	Ventorumque domos et portus puppibus aptos.
<ovid. meta. 3.597>	Forte petens Delon Chiae telluris ad oras
<ovid. meta. 3.598>	Adplicor et dextris adducor litora remis
<ovid. meta. 3.599>	Doque leues saltus udaeque inmittor harenae.
<ovid. meta. 3.600>	Nox ubi consumpta est (Aurora rubescere primo
<ovid. meta. 3.601>	Coeperat), exsurgo laticesque inferre recentes
<ovid. meta. 3.602>	Admoneo monstroque uiam, quae ducat ad undas.
<ovid. meta. 3.603>	Ipse quid aura mihi tumulo promittat ab alto
<ovid. meta. 3.604>	Prospicio comitesque uoco repetoque carinam.
<ovid. meta. 3.605>	"Adsumus en!" inquit sociorum primus Opheltes,
<ovid. meta. 3.606>	Vtque putat, praedam deserto nactus in agro
<ovid. meta. 3.607>	Virginea puerum ducit per litora forma.
<ovid. meta. 3.608>	Ille mero somnoque grauis titubare uidetur
<ovid. meta. 3.609>	Vixque sequi; specto cultum faciemque gradumque:
<ovid. meta. 3.610>	Nil ibi, quod credi posset mortale, uidebam.
<ovid. meta. 3.611>	Et sensi et dixi sociis: "quod numen in isto
<ovid. meta. 3.612>	Corpore sit, dubito, sed corpore numen in isto est.
<ovid. meta. 3.613>	Quisquis es, o faueas nostrisque laboribus adsis.
<ovid. meta. 3.614>	His quoque des ueniam." "Pro nobis mitte precari"
<ovid. meta. 3.615>	Dictys ait, quo non alius conscendere summas
<ovid. meta. 3.616>	Ocior antemnas prensoque rudente relabi;
<ovid. meta. 3.617>	Hoc Libys, hoc flauus, prorae tutela, Melanthus,
<ovid. meta. 3.618>	Hoc probat Alcimedon et, qui requiemque modumque
<ovid. meta. 3.619>	Voce dabat remis, animorum hortator, Epopeus,
<ovid. meta. 3.620>	Hoc omnes alii: praedae tam caeca cupido est.
<ovid. meta. 3.621>	"Non tamen hanc sacro uiolari pondere pinum
<ovid. meta. 3.622>	Perpetiar" dixi; "pars hic mihi maxima iuris",
<ovid. meta. 3.623>	Inque aditu obsisto. furit audacissimus omni
<ovid. meta. 3.624>	De numero Lycabas, qui Tusca pulsus ab urbe
<ovid. meta. 3.625>	Exilium dira poenam pro caede luebat.
<ovid. meta. 3.626>	Is mihi, dum resto, iuuenali guttura pugno
<ovid. meta. 3.627>	Rupit et excussum misisset in aequora, si non
<ovid. meta. 3.628>	Haesissem quamuis amens in fune retentus.
<ovid. meta. 3.629>	Inpia turba probat factum; tum denique Bacchus
<ovid. meta. 3.630>	(Bacchus enim fuerat), ueluti clamore solutus
<ovid. meta. 3.631>	Sit sopor aque mero redeant in pectora sensus,
<ovid. meta. 3.632>	"Quid facitis? quis clamor?" ait "qua, dicite, nautae,
<ovid. meta. 3.633>	Huc ope perueni? quo me deferre paratis?"
<ovid. meta. 3.634>	"Pone metum" Proreus "et quos contingere portus
<ovid. meta. 3.635>	Ede uelis" dixit: "terra sistere petita."
<ovid. meta. 3.636>	"Naxon" ait Liber "cursus aduertite uestros!
<ovid. meta. 3.637>	Illa mihi domus est, uobis erit hospita tellus."
<ovid. meta. 3.638>	Per mare fallaces perque omnia numina iurant
<ovid. meta. 3.639>	Sic fore meque iubent pictae dare uela carinae.
<ovid. meta. 3.640>	Dextera Naxus erat: dextra mihi lintea danti
<ovid. meta. 3.641>	"Quid facis, o demens? quis te furor" inquit, "Acoete?"
<ovid. meta. 3.642>	Pro se quisque timet: "laeuam pete!" maxima nutu
<ovid. meta. 3.643>	Pars mihi significat, pars, quid uelit, aure susurrat.
<ovid. meta. 3.644>	Obstipui "capiat" que "aliquis moderamina!" dixi
<ovid. meta. 3.645>	Meque ministerio scelerisque artisque remoui.
<ovid. meta. 3.646>	Increpor a cunctis, totumque inmurmurat agmen;
<ovid. meta. 3.647>	E quibus Aethalion "te scilicet omnis in uno
<ovid. meta. 3.648>	Nostra salus posita est" ait et subit ipse meumque
<ovid. meta. 3.649>	Explet opus Naxoque petit diuersa relicta.
<ovid. meta. 3.650>	Tum deus inludens, tamquam modo denique fraudem
<ovid. meta. 3.651>	Senserit, e puppi pontum prospectat adunca
<ovid. meta. 3.652>	Et flenti similis "non haec mihi litora, nautae,
<ovid. meta. 3.653>	Pomisistis" ait, "non haec mihi terra rogata est.
<ovid. meta. 3.654>	Quo merui poenam facto? quae gloria uestra est,
<ovid. meta. 3.655>	Si puerum iuuenes, si multi fallitis unum?"
<ovid. meta. 3.656>	Iamdudum flebam: lacrimas manus inpia nostras
<ovid. meta. 3.657>	Ridet et inpellit properantibus aequora remis.
<ovid. meta. 3.658>	Per tibi nunc ipsum (nec enim praesentior illo
<ovid. meta. 3.659>	Est deus) adiuro, tam me tibi uera referre
<ovid. meta. 3.660>	Quam ueri maiora fide: stetit aequore puppis
<ovid. meta. 3.661>	Haud aliter, quam si siccum nauale teneret.
<ovid. meta. 3.662>	Illi admirantes remorum in uerbere perstant
<ovid. meta. 3.663>	Velaque deducunt geminaque ope currere temptant.
<ovid. meta. 3.664>	Inpediunt hederae remos nexuque recuruo
<ovid. meta. 3.665>	Serpunt et grauidis distingunt uela corymbis.
<ovid. meta. 3.666>	Ipse racemiferis frontem circumdatus uuis
<ovid. meta. 3.667>	Pampineis agitat uelatam frondibus hastam;
<ovid. meta. 3.668>	Quem circa tigres simulacraque inania lyncum
<ovid. meta. 3.669>	Pictarumque iacent fera corpora pantherarum.
<ovid. meta. 3.670>	Exsiluere uiri, siue hoc insania fecit.
<ovid. meta. 3.671>	Siue timor, primusque Medon nigrescere coepit
<ovid. meta. 3.672>	Corpore et expresso spinae curuamine flecti.
<ovid. meta. 3.673>	Incipit huic Lycabas: "in quae miracula" dixit
<ovid. meta. 3.674>	"Verteris?" et lati rictus et panda loquenti
<ovid. meta. 3.675>	Naris erat squamamque cutis durata trahebat.
<ovid. meta. 3.676>	At Libys obstantes dum uult obuertere remos,
<ovid. meta. 3.677>	In spatium resilire manus breue uidit et illas
<ovid. meta. 3.678>	Iam non esse manus, iam pinnas posse uocari.
<ovid. meta. 3.679>	Alter ad intortos cupiens dare bracchia funes
<ovid. meta. 3.680>	Bracchia non habuit truncoque repandus in undas
<ovid. meta. 3.681>	Corpore desiluit: falcata nouissima cauda est,
<ovid. meta. 3.682>	Qualia dimidiae sinuantur cornua lunae.
<ovid. meta. 3.683>	Vndique dant saltus multaque adspergine rorant
<ovid. meta. 3.684>	Emerguntque iterum redeuntque sub aequora rursus
<ovid. meta. 3.685>	Inque chori ludunt speciem lasciuaque iactant
<ovid. meta. 3.686>	Corpora et acceptum patulis mare naribus efflant.
<ovid. meta. 3.687>	De modo uiginti (tot enim ratis illa ferebat)
<ovid. meta. 3.688>	Restabam solus: pauidum gelidumque trementi
<ovid. meta. 3.689>	Corpore uixque meum firmat deus "excute" dicens
<ovid. meta. 3.690>	"Corde metum Diamque tene." delatus in illam
<ovid. meta. 3.691>	Accessi sacris Baccheaque sacra frequento."
<ovid. meta. 3.692>	"Praebuimus longis" Pentheus "ambagibus aures"
<ovid. meta. 3.693>	Inquit, "ut ira mora uires absumere posset.
<ovid. meta. 3.694>	Praecipitem famuli rapite hunc cruciataque diris
<ovid. meta. 3.695>	Corpora tormentis Stygiae demittite nocti!"
<ovid. meta. 3.696>	Protinus abstractus solidis Tyrrhenus Acoetes
<ovid. meta. 3.697>	Clauditur in tectis; et dum crudelia iussae
<ovid. meta. 3.698>	Instrumenta necis ferrumque ignesque parantur,
<ovid. meta. 3.699>	Sponte sua patuisse fores lapsasque lacertis
<ovid. meta. 3.700>	Sponte sua fama est nullo soluente catenas.
<ovid. meta. 3.701>	Perstat Echionides nec iam iubet ire, sed ipse
<ovid. meta. 3.702>	Vadit, ubi electus facienda ad sacra Cithaeron
<ovid. meta. 3.703>	Cantibus et clara bacchantum uoce sonabat.
<ovid. meta. 3.704>	Vt fremit acer equus, cum bellicus aere canoro
<ovid. meta. 3.705>	Signa dedit tubicen, pugnaeque adsumit amorem,
<ovid. meta. 3.706>	Penthea sic ictus longis ululatibus aether
<ovid. meta. 3.707>	Mouit, et audito clamore recanduit ira.
<ovid. meta. 3.708>	Monte fere medio est cingentibus ultima siluis,
<ovid. meta. 3.709>	Purus ab arboribus, spectabilis undique campus.
<ovid. meta. 3.710>	Hic oculis illum cernentem sacra profanis
<ovid. meta. 3.711>	Prima uidet, prima est insano concita cursu,
<ovid. meta. 3.712>	Prima suum misso uiolauit Penthea thyrso
<ovid. meta. 3.713>	Mater et "o geminae" clamauit "adeste sorores!
<ovid. meta. 3.714>	Ille aper, in nostris errat qui maximus agris,
<ovid. meta. 3.715>	Ille mihi feriendus aper." ruit omnis in unum
<ovid. meta. 3.716>	Turba furens: cunctae coeunt trepidumque sequuntur
<ovid. meta. 3.717>	Iam trepidum, iam uerba minus uiolenta loquentem,
<ovid. meta. 3.718>	Iam se damnantem, iam se peccasse fatentem.
<ovid. meta. 3.719>	Saucius ille tamen "fer opem, matertera" dixit
<ovid. meta. 3.720>	"Autonoe! moueant animos Actaeonis umbrae!"
<ovid. meta. 3.721>	Illa, quis Actaeon, nescit dextramque precantis
<ovid. meta. 3.722>	Abstulit, Inoo lacerata est altera raptu.
<ovid. meta. 3.723>	Non habet infelix, quae matri bracchia tendat,
<ovid. meta. 3.724>	Trunca sed ostendens deiectis uulnera membris
<ovid. meta. 3.725>	"Adspice, mater!" ait. uisis ululauit Agaue
<ovid. meta. 3.726>	Collaque iactauit mouitque per aera crinem
<ovid. meta. 3.727>	Auulsumque caput digitis conplexa cruentis
<ovid. meta. 3.728>	Clamat "io comites, opus hoc uictoria nostra est!"
<ovid. meta. 3.729>	Non citius frondes autumni frigore tactas
<ovid. meta. 3.730>	Iamque male haerentes alta rapit arbore uentus,
<ovid. meta. 3.731>	Quam sunt membra uiri manibus direpta nefandis.
<ovid. meta. 3.732>	Talibus exemplis monitae noua sacra frequentant
<ovid. meta. 3.733>	Turaque dant sanctasque colunt Ismenides aras.
<ovid. meta. 4.1>	At non Alcithoe Minyeias orgia censet
<ovid. meta. 4.2>	Accipienda dei, sed adhuc temeraria Bacchum
<ovid. meta. 4.3>	Progeniem negat esse Iouis sociasque sorores
<ovid. meta. 4.4>	Impietatis habet. festum celebrare sacerdos
<ovid. meta. 4.5>	Immunesque operum famulas dominasque suorum
<ovid. meta. 4.6>	Pectora pelle tegi, crinalis soluere uittas,
<ovid. meta. 4.7>	Serta coma, manibus frondentis sumere thyrsos
<ovid. meta. 4.8>	Iusserat et saeuam laesi fore numinis iram
<ovid. meta. 4.9>	Vaticinatus erat. parent matresque nurusque
<ovid. meta. 4.10>	Telasque calathosque infectaque pensa reponunt
<ovid. meta. 4.11>	Turaque dant Bacchumque uocant Bromiumque Lyaeumque
<ovid. meta. 4.12>	Ignigenamque satumque iterum solumque bimatrem;
<ovid. meta. 4.13>	Additur his Nyseus indetonsusque Thyoneus
<ovid. meta. 4.14>	Et cum Lenaeo genialis consitor uuae
<ovid. meta. 4.15>	Nycteliusque Eleleusque parens et Iacchus et Euhan
<ovid. meta. 4.16>	Et quae praeterea per Graias plurima gentes
<ovid. meta. 4.17>	Nomina, Liber, habes; tibi enim inconsumpta iuuenta est,
<ovid. meta. 4.18>	Tu puer aeternus, tu formosissimus alto
<ovid. meta. 4.19>	Conspiceris caelo; tibi, cum sine cornibus adstas,
<ovid. meta. 4.20>	Virgineum caput est; Oriens tibi uictus adusque
<ovid. meta. 4.21>	Decolor extremo qua cingitur India Gange;
<ovid. meta. 4.22>	Penthea tu, uenerande, bipenniferumque Lycurgum
<ovid. meta. 4.23>	Sacrilegos mactas Tyrrhenaque mittis in aequor
<ovid. meta. 4.24>	Corpora; tu biiugum pictis insignia frenis
<ovid. meta. 4.25>	Colla premis lyncum; Bacchae Satyrique sequuntur
<ovid. meta. 4.26>	Quique senex ferula titubantis ebrius artus
<ovid. meta. 4.27>	Sustinet et pando non fortiter haeret asello.
<ovid. meta. 4.28>	Quacumque ingrederis, clamor iuuenalis et una
<ovid. meta. 4.29>	Femineae uoces impulsaque tympana palmis
<ovid. meta. 4.30>	Concauaque aera sonant longoque foramine buxus.
<ovid. meta. 4.31>	Placatus mitisque rogant Ismenides adsis
<ovid. meta. 4.32>	Iussaque sacra colunt; solae Minyeides intus
<ovid. meta. 4.33>	Intempestiua turbantes festa Minerua
<ovid. meta. 4.34>	Aut ducunt lanas, aut stamina pollice uersant,
<ovid. meta. 4.35>	Aut haerent telae famulasque laboribus urgent.
<ovid. meta. 4.36>	E quibus una leui deducens pollice filum:
<ovid. meta. 4.37>	"Dum cessant aliae commentaque sacra frequentant,
<ovid. meta. 4.38>	Nos quoque, quas Pallas, melior dea, detinet," inquit
<ovid. meta. 4.39>	"Vtile opus manuum uario sermone leuemus
<ovid. meta. 4.40>	Perque uices aliquid, quod tempora longa uideri
<ovid. meta. 4.41>	Non sinat, in medium uacuas referamus ad aures.
<ovid. meta. 4.42>	Dicta probant primamque iubent narrare sorores.
<ovid. meta. 4.43>	Illa quid e multis referat (nam plurima norat)
<ovid. meta. 4.44>	Cogitat et dubia est de te, Babylonia, narret,
<ovid. meta. 4.45>	Derceti, quam uersa squamis uelantibus artus
<ovid. meta. 4.46>	Stagna Palaestini credunt celebrasse figura;
<ovid. meta. 4.47>	An magis ut sumptis illius filia pennis
<ovid. meta. 4.48>	Extremos albis in turribus egerit annos;
<ovid. meta. 4.49>	Nais an ut cantu nimiumque potentibus herbis
<ovid. meta. 4.50>	Verterit in tacitos iuuenalia corpora pisces,
<ovid. meta. 4.51>	Donec idem passa est; an, quae poma alba ferebat,
<ovid. meta. 4.52>	Vt nunc nigra ferat contactu sanguinis arbor.
<ovid. meta. 4.53>	Hoc placet; haec quoniam uulgaris fabula non est,
<ovid. meta. 4.54>	Talibus orsa modis, lana sua fila sequente.
<ovid. meta. 4.55>	"Pyramus et Thisbe, iuuenum pulcherrimus alter,
<ovid. meta. 4.56>	Altera, quas Oriens habuit, praelata puellis,
<ovid. meta. 4.57>	Contiguas tenuere domos, ubi dicitur altam
<ovid. meta. 4.58>	Coctilibus muris cinxisse Semiramis urbem.
<ovid. meta. 4.59>	Notitiam primosque gradus uicinia fecit;
<ovid. meta. 4.60>	Tempore creuit amor; taedae quoque iure coissent,
<ovid. meta. 4.61>	Sed uetuere patres; quod non potuere uetare,
<ovid. meta. 4.62>	Ex aequo captis ardebant mentibus ambo.
<ovid. meta. 4.63>	Conscius omnis abest; nutu signisque loquuntur,
<ovid. meta. 4.64>	Quoque magis tegitur, tectus magis aestuat ignis.
<ovid. meta. 4.65>	Fissus erat tenui rima, quam duxerat olim,
<ovid. meta. 4.66>	Cum fieret, paries domui communis utrique.
<ovid. meta. 4.67>	Id uitium, nulli per saecula longa notatum
<ovid. meta. 4.68>	(Quid non sentit amor?), primi uidistis, amantes,
<ovid. meta. 4.69>	Et uocis fecistis iter; tutaeque per illud
<ovid. meta. 4.70>	Murmure blanditiae minimo transire solebant.
<ovid. meta. 4.71>	Saepe, ubi constiterant hinc Thisbe, Pyramus illinc,
<ovid. meta. 4.72>	Inque uices fuerat captatus anhelitus oris:
<ovid. meta. 4.73>	"Inuide" dicebant "paries, quid amantibus obstas?
<ovid. meta. 4.74>	Quantum erat ut sineres toto nos corpore iungi,
<ovid. meta. 4.75>	Aut, hoc si nimium est, uel ad oscula danda pateres?
<ovid. meta. 4.76>	Nec sumus ingrati; tibi nos debere fatemur
<ovid. meta. 4.77>	Quod datus est uerbis ad amicas transitus aures.
<ovid. meta. 4.78>	Talia diuersa nequiquam sede locuti
<ovid. meta. 4.79>	Sub noctem dixere uale, partique dedere
<ovid. meta. 4.80>	Oscula quisque suae non peruenientia contra.
<ovid. meta. 4.81>	Postera nocturnos aurora remouerat ignes
<ovid. meta. 4.82>	Solque pruinosas radiis siccauerat herbas;
<ovid. meta. 4.83>	Ad solitum coiere locum. Tum murmure paruo
<ovid. meta. 4.84>	Multa prius questi, statuunt ut nocte silenti
<ovid. meta. 4.85>	Fallere custodes foribusque excedere temptent
<ovid. meta. 4.86>	Cumque domo exierint, urbis quoque tecta relinquant;
<ovid. meta. 4.87>	Neue sit errandum lato spatiantibus aruo,
<ovid. meta. 4.88>	Conueniant ad busta Nini lateantque sub umbra
<ovid. meta. 4.89>	Arboris; arbor ibi niueis uberrima pomis,
<ovid. meta. 4.90>	Ardua morus, erat, gelido contermina fonti.
<ovid. meta. 4.91>	Pacta placent; et lux, tarde discedere uisa,
<ovid. meta. 4.92>	Praecipitatur aquis et aquis nox exit ab isdem.
<ovid. meta. 4.93>	Callida per tenebras, uersato cardine, Thisbe
<ovid. meta. 4.94>	Egreditur fallitque suos adopertaque uultum
<ovid. meta. 4.95>	Peruenit ad tumulum dictaque sub arbore sedit;
<ovid. meta. 4.96>	Audacem faciebat amor. uenit ecce recenti
<ovid. meta. 4.97>	Caede leaena boum spumantis oblita rictus,
<ovid. meta. 4.98>	Depositura sitim uicini fontis in unda.
<ovid. meta. 4.99>	Quam procul ad lunae radios Babylonia Thisbe
<ovid. meta. 4.100>	Vidit et obscurum timido pede fugit in antrum;
<ovid. meta. 4.101>	Dumque fugit, tergo uelamina lapsa reliquit.
<ovid. meta. 4.102>	Vt lea saeua sitim multa compescuit unda,
<ovid. meta. 4.103>	Dum redit in siluas, inuentos forte sine ipsa
<ovid. meta. 4.104>	Ore cruentato tenues laniauit amictus.
<ovid. meta. 4.105>	Serius egressus uestigia uidit in alto
<ovid. meta. 4.106>	Puluere certa ferae totoque expalluit ore
<ovid. meta. 4.107>	Pyramus; ut uero uestem quoque sanguine tinctam
<ovid. meta. 4.108>	Repperit: "una duos" inquit "nox perdet amantes;
<ovid. meta. 4.109>	E quibus illa fuit longa dignissima uita,
<ovid. meta. 4.110>	Nostra nocens anima est; ego te, miseranda, peremi,
<ovid. meta. 4.111>	In loca plena metus qui iussi nocte uenires
<ovid. meta. 4.112>	Nec prior huc ueni. nostrum diuellite corpus
<ovid. meta. 4.113>	Et scelerata fero consumite uiscera morsu,
<ovid. meta. 4.114>	O quicumque sub hac habitatis rupe, leones.
<ovid. meta. 4.115>	Sed timidi est optare necem." uelamina Thisbes
<ovid. meta. 4.116>	Tollit et ad pactae secum fert arboris umbram
<ovid. meta. 4.117>	Vtque dedit notae lacrimas, dedit oscula uesti:
<ovid. meta. 4.118>	"Accipe nunc" inquit "nostri quoque sanguinis haustus."
<ovid. meta. 4.119>	Quoque erat accinctus, demisit in ilia ferrum,
<ovid. meta. 4.120>	Nec mora, feruenti moriens e uulnere traxit
<ovid. meta. 4.121>	Et iacuit resupinus humo; cruor emicat alte,
<ovid. meta. 4.122>	Non aliter quam cum uitiato fistula plumbo
<ovid. meta. 4.123>	Scinditur et tenui stridente foramine longas
<ovid. meta. 4.124>	Eiaculatur aquas atque ictibus aera rumpit.
<ovid. meta. 4.125>	Arborei fetus adspergine caedis in atram
<ovid. meta. 4.126>	Vertuntur faciem madefactaque sanguine radix
<ovid. meta. 4.127>	Purpureo tingit pendentia mora colore.
<ovid. meta. 4.128>	Ecce metu nondum posito, ne fallat amantem,
<ovid. meta. 4.129>	Illa redit iuuenemque oculis animoque requirit
<ovid. meta. 4.130>	Quantaque uitarit narrare pericula gestit;
<ovid. meta. 4.131>	Vtque locum et uisa cognoscit in arbore formam,
<ovid. meta. 4.132>	Sic facit incertam pomi color; haeret, an haec sit.
<ovid. meta. 4.133>	Dum dubitat, tremebunda uidet pulsare cruentum
<ovid. meta. 4.134>	Membra solum retroque pedem tulit oraque buxo
<ovid. meta. 4.135>	Pallidiora gerens, exhorruit aequoris instar,
<ovid. meta. 4.136>	Quod tremit, exigua cum summum stringitur aura.
<ovid. meta. 4.137>	Sed postquam remorata suos cognouit amores,
<ovid. meta. 4.138>	Percutit indignos claro plangore lacertos
<ovid. meta. 4.139>	Et laniata comas amplexaque corpus amatum
<ovid. meta. 4.140>	Vulnera suppleuit lacrimis fletumque cruori
<ovid. meta. 4.141>	Miscuit et gelidis in uultibus oscula figens:
<ovid. meta. 4.142>	"Pyrame" clamauit "quis te mihi casus ademit?
<ovid. meta. 4.143>	Pyrame, responde; tua te carissima Thisbe
<ovid. meta. 4.144>	Nominat; exaudi uultusque attolle iacentis."
<ovid. meta. 4.145>	Ad nomen Thisbes oculos iam morte grauatos
<ovid. meta. 4.146>	Pyramus erexit uisaque recondidit illa.
<ovid. meta. 4.147>	Quae postquam uestemque suam cognouit et ense
<ovid. meta. 4.148>	Vidit ebur uacuum: "tua te manus" inquit "amorque
<ovid. meta. 4.149>	Perdidit, infelix! est et mihi fortis in unum
<ovid. meta. 4.150>	Hoc manus, est et amor; dabit hic in uulnera uires.
<ovid. meta. 4.151>	Persequar exstinctum letique miserrima dicar
<ovid. meta. 4.152>	Causa comesque tui; quique a me morte reuelli
<ovid. meta. 4.153>	Heu! sola poteras, poteris nec morte reuelli.
<ovid. meta. 4.154>	Hoc tamen amborum uerbis estote rogati,
<ovid. meta. 4.155>	O multum miseri, meus illiusque parentes,
<ovid. meta. 4.156>	Vt quos certus amor, quos hora nouissima iunxit,
<ovid. meta. 4.157>	Componi tumulo non inuideatis eodem.
<ovid. meta. 4.158>	At tu, quae ramis arbor miserabile corpus
<ovid. meta. 4.159>	Nunc tegis unius, mox es tectura duorum,
<ovid. meta. 4.160>	Signa tene caedis pullosque et luctibus aptos
<ovid. meta. 4.161>	Semper habe fetus, gemini monumenta cruoris."
<ovid. meta. 4.162>	Dixit et aptato pectus mucrone sub imum
<ovid. meta. 4.163>	Incubuit ferro, quod adhuc a caede tepebat.
<ovid. meta. 4.164>	Vota tamen tetigere deos, tetigere parentes;
<ovid. meta. 4.165>	Nam color in pomo est, ubi permaturuit, ater,
<ovid. meta. 4.166>	Quodque rogis superest, una requiescit in urna."
<ovid. meta. 4.167>	Desierat; mediumque fuit breue tempus et orsa est
<ovid. meta. 4.168>	Dicere Leuconoe; uocem tenuere sorores.
<ovid. meta. 4.169>	"Hunc quoque, siderea qui temperat omnia luce,
<ovid. meta. 4.170>	Cepit amor Solem; Solis referemus amores.
<ovid. meta. 4.171>	Primus adulterium Veneris cum Marte putatur
<ovid. meta. 4.172>	Hic uidisse deus; uidet hic deus omnia primus.
<ovid. meta. 4.173>	Indoluit facto Iunonigenaeque marito
<ovid. meta. 4.174>	Furta tori furtique locum monstrauit. at illi
<ovid. meta. 4.175>	Et mens et quod opus fabrilis dextra tenebat
<ovid. meta. 4.176>	Excidit; extemplo graciles ex aere catenas
<ovid. meta. 4.177>	Retiaque et laqueos, quae lumina fallere possent,
<ovid. meta. 4.178>	Elimat; non illud opus tenuissima uincant
<ovid. meta. 4.179>	Stamina, non summo quae pendet aranea tigno;
<ovid. meta. 4.180>	Vtque leuis tactus momentaque parua sequantur
<ovid. meta. 4.181>	Efficit et lecto circumdata collocat apte.
<ovid. meta. 4.182>	Vt uenere torum coniunx et adulter in unum,
<ovid. meta. 4.183>	Arte uiri uinclisque noua ratione paratis
<ovid. meta. 4.184>	In mediis ambo deprensi amplexibus haerent.
<ovid. meta. 4.185>	Lemnius extemplo ualuas patefecit eburnas
<ovid. meta. 4.186>	Admisitque deos; illi iacuere ligati
<ovid. meta. 4.187>	Turpiter; atque aliquis de dis non tristibus optat
<ovid. meta. 4.188>	Sic fieri turpis; superi risere diuque
<ovid. meta. 4.189>	Haec fuit in toto notissima fabula caelo.
<ovid. meta. 4.190>	Exigit indicii memorem Cythereia poenam
<ovid. meta. 4.191>	Inque uices illum, tectos qui laesit amores,
<ovid. meta. 4.192>	Laedit amore pari. quid nunc, Hyperione nate,
<ovid. meta. 4.193>	Forma colorque tibi radiataque lumina prosunt?
<ovid. meta. 4.194>	Nempe tuis omnes qui terras ignibus uris,
<ovid. meta. 4.195>	Vreris igne nouo; quique omnia cernere debes,
<ovid. meta. 4.196>	Leucothoen spectas et uirgine figis in una,
<ovid. meta. 4.197>	Quos mundo debes, oculos. modo surgis Eoo
<ovid. meta. 4.198>	Temperius caelo, modo serius incidis undis
<ovid. meta. 4.199>	Spectandique mora brumalis porrigis horas;
<ovid. meta. 4.200>	Deficis interdum uitiumque in lumina mentis
<ovid. meta. 4.201>	Transit et obscurus mortalia pectora terres.
<ovid. meta. 4.202>	Nec, tibi quod lunae terris propioris imago
<ovid. meta. 4.203>	Obstiterit, palles; facit hunc amor iste colorem.
<ovid. meta. 4.204>	Diligis hanc unam; nec te Clymeneque Rhodosque
<ovid. meta. 4.205>	Nec tenet Aeaeae genetrix pulcherrima Circes
<ovid. meta. 4.206>	Quaeque tuos Clytie quamuis despecta petebat
<ovid. meta. 4.207>	Concubitus ipsoque illo graue uulnus habebat
<ovid. meta. 4.208>	Tempore; Leucothoe multarum obliuia fecit,
<ovid. meta. 4.209>	Gentis odoriferae quam formosissima partu
<ovid. meta. 4.210>	Edidit Eurynome; sed postquam filia creuit,
<ovid. meta. 4.211>	Quam mater cunctas, tam matrem filia uicit.
<ovid. meta. 4.212>	Rexit Achaemenias urbes pater Orchamus isque
<ovid. meta. 4.213>	Septimus a prisco numeratur origine Belo.
<ovid. meta. 4.214>	Axe sub Hesperio sunt pascua Solis equorum;
<ovid. meta. 4.215>	Ambrosiam pro gramine habent; ea fessa diurnis
<ovid. meta. 4.216>	Membra ministeriis nutrit reparatque labori.
<ovid. meta. 4.217>	Dumque ibi quadripedes caelestia pabula carpunt
<ovid. meta. 4.218>	Noxque uicem peragit, thalamos deus intrat amatos
<ovid. meta. 4.219>	Versus in Eurynomes faciem genetricis et inter
<ovid. meta. 4.220>	Bis sex Leucothoen famulas ad lumina cernit
<ovid. meta. 4.221>	Leuia uersato ducentem stamina fuso.
<ovid. meta. 4.222>	Ergo ubi ceu mater carae dedit oscula natae,
<ovid. meta. 4.223>	"Res" ait "arcana est: famulae, discedite neue
<ovid. meta. 4.224>	Eripite arbitrium matri secreta loquendi."
<ovid. meta. 4.225>	Paruerant; thalamoque deus sine teste relicto:
<ovid. meta. 4.226>	"Ille ego sum" dixit "qui longum metior annum,
<ovid. meta. 4.227>	Omnia qui uideo, per quem uidet omnia tellus,
<ovid. meta. 4.228>	Mundi oculus. mihi, crede, places." pauet illa metuque
<ovid. meta. 4.229>	Et colus et fusi digitis cecidere remissis.
<ovid. meta. 4.230>	Ipse timor decuit. Nec longius ille moratus
<ovid. meta. 4.231>	In ueram rediit speciem solitumque nitorem;
<ovid. meta. 4.232>	At uirgo, quamuis inopino territa uisu,
<ovid. meta. 4.233>	Victa nitore dei posita uim passa querella est.
<ovid. meta. 4.234>	Inuidit Clytie (neque enim moderatus in illa
<ovid. meta. 4.235>	Solis amor fuerat) stimulataque paelicis ira
<ovid. meta. 4.236>	Vulgat adulterium diffamatumque parenti
<ovid. meta. 4.237>	Indicat. ille ferox immansuetusque precantem
<ovid. meta. 4.238>	Tendentemque manus ad lumina Solis et "ille
<ovid. meta. 4.239>	Vim tulit inuitae" dicentem defodit alta
<ovid. meta. 4.240>	Crudus humo tumulumque super grauis addit harenae.
<ovid. meta. 4.241>	Dissipat hunc radiis Hyperione natus iterque
<ovid. meta. 4.242>	Dat tibi, qua possis defossos promere uultus;
<ovid. meta. 4.243>	Nec tu iam poteras enectum pondere terrae
<ovid. meta. 4.244>	Tollere, nympha, caput corpusque exsangue iacebas.
<ovid. meta. 4.245>	Nil illo fertur uolucrum moderator equorum
<ovid. meta. 4.246>	Post Phaethonteos uidisse dolentius ignes.
<ovid. meta. 4.247>	Ille quidem gelidos radiorum uiribus artus,
<ovid. meta. 4.248>	Si queat, in uiuum temptat reuocare calorem;
<ovid. meta. 4.249>	Sed quoniam tantis fatum conatibus obstat,
<ovid. meta. 4.250>	Nectare odorato sparsit corpusque locumque
<ovid. meta. 4.251>	Multaque praequestus: "tanges tamen aethera" dixit.
<ovid. meta. 4.252>	Protinus imbutum caelesti nectare corpus
<ovid. meta. 4.253>	Delicuit terramque suo madefecit odore;
<ovid. meta. 4.254>	Virgaque per glebas sensim radicibus actis
<ovid. meta. 4.255>	Turea surrexit tumulumque cacumine rupit.
<ovid. meta. 4.256>	At Clytien, quamuis amor excusare dolorem
<ovid. meta. 4.257>	Indiciumque dolor poterat, non amplius auctor
<ovid. meta. 4.258>	Lucis adit Venerisque modum sibi fecit in illa.
<ovid. meta. 4.259>	Tabuit ex illo dementer amoribus usa
<ovid. meta. 4.260>	Nympharum impatiens et sub Ioue nocte dieque
<ovid. meta. 4.261>	Sedit humo nuda nudis incompta capillis
<ovid. meta. 4.262>	Perque nouem luces expers undaeque cibique
<ovid. meta. 4.263>	Rore mero lacrimisque suis ieiunia pauit
<ovid. meta. 4.264>	Nec se mouit humo; tantum spectabat euntis
<ovid. meta. 4.265>	Ora dei uultusque suos flectebat ad illum.
<ovid. meta. 4.266>	Membra ferunt haesisse solo partemque coloris
<ovid. meta. 4.267>	Luridus exsangues pallor conuertit in herbas;
<ovid. meta. 4.268>	Est in parte rubor uiolaeque simillimus ora
<ovid. meta. 4.269>	Flos tegit; illa suum, quamuis radice tenetur,
<ovid. meta. 4.270>	Vertitur ad Solem mutataque seruat amorem."
<ovid. meta. 4.271>	Dixerat et factum mirabile ceperat auris;
<ovid. meta. 4.272>	Pars fieri potuisse negant, pars omnia ueros
<ovid. meta. 4.273>	Posse deos memorant; sed non et Bacchus in illis.
<ovid. meta. 4.274>	Poscitur Alcithoe, postquam siluere sorores.
<ovid. meta. 4.275>	Quae radio stantis percurrens stamina telae:
<ovid. meta. 4.276>	"Vulgatos taceo" dixit "pastoris amores
<ovid. meta. 4.277>	Daphnidis Idaei, quem nymphe paelicis ira
<ovid. meta. 4.278>	Contulit in saxum; tantus dolor urit amantes;
<ovid. meta. 4.279>	Nec loquor ut quondam, naturae iure nouato,
<ovid. meta. 4.280>	Ambiguus fuerit modo uir, modo femina Sithon.
<ovid. meta. 4.281>	Te quoque, nunc adamas, quondam fidissime paruo,
<ovid. meta. 4.282>	Celmi, Ioui largoque satos Curetas ab imbri
<ovid. meta. 4.283>	Et Crocon in paruos uersum cum Smilace flores
<ovid. meta. 4.284>	Praetereo dulcique animos nouitate tenebo.
<ovid. meta. 4.285>	Vnde sit infamis, quare male fortibus undis
<ovid. meta. 4.286>	Salmacis eneruet tactosque remolliat artus,
<ovid. meta. 4.287>	Discite; causa latet; uis est notissima fontis.
<ovid. meta. 4.288>	Mercurio puerum diua Cythereide natum
<ovid. meta. 4.289>	Naides Idaeis enutriuere sub antris;
<ovid. meta. 4.290>	Cuius erat facies in qua materque paterque
<ovid. meta. 4.291>	Cognosci possent; nomen quoque traxit ab illis.
<ovid. meta. 4.292>	Is tria cum primum fecit quinquennia, montes
<ovid. meta. 4.293>	Deseruit patrios Idaque altrice relicta
<ovid. meta. 4.294>	Ignotis errare locis, ignota uidere
<ovid. meta. 4.295>	Flumina gaudebat, studio minuente laborem.
<ovid. meta. 4.296>	Ille etiam Lycias urbes Lyciaeque propinquos
<ovid. meta. 4.297>	Caras adit; uidet hic stagnum lucentis ad imum
<ovid. meta. 4.298>	Vsque solum lymphae; non illic canna palustris
<ovid. meta. 4.299>	Nec steriles uluae nec acuta cuspide iunci;
<ovid. meta. 4.300>	Perspicuus liquor est; stagni tamen ultima uiuo
<ovid. meta. 4.301>	Caespite cinguntur semperque uirentibus herbis.
<ovid. meta. 4.302>	Nympha colit, sed nec uenatibus apta nec arcus
<ovid. meta. 4.303>	Flectere quae soleat nec quae contendere cursu
<ovid. meta. 4.304>	Solaque naiadum celeri non nota Dianae.
<ovid. meta. 4.305>	Saepe suas illi fama est dixisse sorores:
<ovid. meta. 4.306>	"Salmaci, uel iaculum, uel pictas sume pharetras
<ovid. meta. 4.307>	Et tua cum duris uenatibus otia misce."
<ovid. meta. 4.308>	Nec iaculum sumit nec pictas illa pharetras
<ovid. meta. 4.309>	Nec sua cum duris uenatibus otia miscet;
<ovid. meta. 4.310>	Sed modo fonte suo formosos perluit artus,
<ovid. meta. 4.311>	Saepe Cytoriaco deducit pectine crines
<ovid. meta. 4.312>	Et quid se deceat spectatas consulit undas.
<ovid. meta. 4.313>	Nunc perlucenti circumdata corpus amictu
<ovid. meta. 4.314>	Mollibus aut foliis aut mollibus incubat herbis;
<ovid. meta. 4.315>	Saepe legit flores. et tunc quoque forte legebat,
<ovid. meta. 4.316>	Cum puerum uidit uisumque optauit habere.
<ovid. meta. 4.317>	Nec tamen ante adiit, etsi properabat adire,
<ovid. meta. 4.318>	Quam se composuit, quam circumspexit amictus
<ovid. meta. 4.319>	Et finxit uultum et meruit formosa uideri.
<ovid. meta. 4.320>	Tunc sic orsa loqui: "puer o dignissime credi
<ovid. meta. 4.321>	Esse deus, seu tu deus es, potes esse Cupido,
<ovid. meta. 4.322>	Siue es mortalis, qui te genuere, beati
<ovid. meta. 4.323>	Et frater felix et fortunata profecto,
<ovid. meta. 4.324>	Siqua tibi soror est, et quae dedit ubera nutrix;
<ovid. meta. 4.325>	Sed longe cunctis longeque beatior illa,
<ovid. meta. 4.326>	Siqua tibi sponsa est, siquam dignabere taeda!
<ovid. meta. 4.327>	Haec tibi siue aliqua est, mea sit furtiua uoluptas;
<ovid. meta. 4.328>	Seu nulla est, ego sim thalamumque ineamus eundem.
<ovid. meta. 4.329>	Nais ab his tacuit; pueri rubor ora notauit
<ovid. meta. 4.330>	(Nescit enim quid amor); sed et erubuisse decebat.
<ovid. meta. 4.331>	Hic color aprica pendentibus arbore pomis
<ovid. meta. 4.332>	Aut ebori tincto est aut sub candore rubenti
<ovid. meta. 4.333>	Cum frustra resonant aera auxiliaria, lunae.
<ovid. meta. 4.334>	Poscenti nymphae sine fine sororia saltem
<ovid. meta. 4.335>	Oscula iamque manus ad eburnea colla ferenti:
<ovid. meta. 4.336>	"Desinis? an fugio tecumque" ait "ista relinquo?"
<ovid. meta. 4.337>	Salmacis extimuit: "loca"que "haec tibi libera trado,
<ovid. meta. 4.338>	Hospes," ait simulatque gradu discedere uerso;
<ovid. meta. 4.339>	Tum quoque respiciens fruticumque recondita silua
<ovid. meta. 4.340>	Delituit flexumque genu submisit. at ille,
<ovid. meta. 4.341>	Scilicet ut uacuis et inobseruatus in herbis,
<ovid. meta. 4.342>	Huc it et hinc illuc et in alludentibus undis
<ovid. meta. 4.343>	Summa pedum taloque tenus uestigia tingit;
<ovid. meta. 4.344>	Nec mora, temperie blandarum captus aquarum
<ovid. meta. 4.345>	Mollia de tenero uelamina corpore ponit.
<ovid. meta. 4.346>	Tum uero placuit nudaeque cupidine formae
<ovid. meta. 4.347>	Salmacis exarsit; flagrant quoque lumina nymphae,
<ovid. meta. 4.348>	Non aliter quam cum puro nitidissimus orbe
<ovid. meta. 4.349>	Opposita speculi referitur imagine Phoebus;
<ovid. meta. 4.350>	Vixque moram patitur, uix iam sua gaudia differt,
<ovid. meta. 4.351>	Iam cupit amplecti, iam se male continet amens.
<ovid. meta. 4.352>	Ille cauis uelox applauso corpore palmis
<ovid. meta. 4.353>	Desilit in latices alternaque bracchia ducens
<ovid. meta. 4.354>	In liquidis translucet aquis, ut eburnea siquis
<ovid. meta. 4.355>	Signa tegat claro uel candida lilia uitro.
<ovid. meta. 4.356>	"Vicimus et meus est!" exclamat Nais et, omni
<ovid. meta. 4.357>	Veste procul iacta, mediis immittitur undis
<ovid. meta. 4.358>	Pugnantemque tenet luctantiaque oscula carpit
<ovid. meta. 4.359>	Subiectatque manus inuitaque pectora tangit
<ovid. meta. 4.360>	Et nunc hac iuueni, nunc circumfunditur illac.
<ovid. meta. 4.361>	Denique nitentem contra elabique uolentem
<ovid. meta. 4.362>	Implicat ut serpens quam regia sustinet ales
<ovid. meta. 4.363>	Sublimemque rapit; pendens caput illa pedesque
<ovid. meta. 4.364>	Alligat et cauda spatiantes implicat alas;
<ovid. meta. 4.365>	Vtue solent hederae longos intexere truncos,
<ovid. meta. 4.366>	Vtque sub aequoribus deprensum polypus hostem
<ovid. meta. 4.367>	Continet ex omni dimissis parte flagellis.
<ovid. meta. 4.368>	Perstat Atlantiades sperataque gaudia nymphae
<ovid. meta. 4.369>	Denegat; illa premit commissaque corpore toto
<ovid. meta. 4.370>	Sicut inhaerebat: "pugnes licet, improbe," dixit
<ovid. meta. 4.371>	"Non tamen effugies; ita di iubeatis et istum
<ovid. meta. 4.372>	Nulla dies a me nec me deducat ab isto!"
<ovid. meta. 4.373>	Vota suos habuere deos; nam mixta duorum
<ovid. meta. 4.374>	Corpora iunguntur faciesque inducitur illis
<ovid. meta. 4.375>	Vna, uelut, siquis conducat cortice ramos,
<ovid. meta. 4.376>	Crescendo iungi pariterque adolescere cernit;
<ovid. meta. 4.377>	Sic ubi complexu coierunt membra tenaci,
<ovid. meta. 4.378>	Nec duo sunt sed forma duplex, nec femina dici
<ovid. meta. 4.379>	Nec puer ut possit; neutrumque et utrumque uidetur.
<ovid. meta. 4.380>	Ergo ubi se liquidas, quo uir descenderat, undas
<ovid. meta. 4.381>	Semimarem fecisse uidet mollitaque in illis
<ovid. meta. 4.382>	Membra, manus tendens, sed iam non uoce uirili,
<ovid. meta. 4.383>	Hermaphroditus ait: "nato date munera uestro,
<ovid. meta. 4.384>	Et pater et genetrix, amborum nomen habenti;
<ovid. meta. 4.385>	Quisquis in hos fontes uir uenerit, exeat inde
<ovid. meta. 4.386>	Semiuir et tactis subito mollescat in undis."
<ovid. meta. 4.387>	Motus uterque parens nati rata uerba biformis
<ovid. meta. 4.388>	Fecit et incesto fontem medicamine tinxit.
<ovid. meta. 4.389>	Finis erat dictis; et adhuc Minyeia proles
<ovid. meta. 4.390>	Vrget opus spernitque deum festumque profanat,
<ovid. meta. 4.391>	Tympana cum subito non apparentia raucis
<ovid. meta. 4.392>	Obstrepuere sonis et adunco tibia cornu
<ovid. meta. 4.393>	Tinnulaque aera sonant et olent murraeque crocique;
<ovid. meta. 4.394>	Resque fide maior, coepere uirescere telae
<ovid. meta. 4.395>	Inque hederae faciem pendens frondescere uestis.
<ovid. meta. 4.396>	Pars abit in uites et quae modo fila fuerunt
<ovid. meta. 4.397>	Palmite mutantur; de stamine pampinus exit;
<ovid. meta. 4.398>	Purpura fulgorem pictis accommodat uuis.
<ovid. meta. 4.399>	Iamque dies exactus erat tempusque subibat,
<ovid. meta. 4.400>	Quod tu nec tenebras nec posses dicere lucem,
<ovid. meta. 4.401>	Sed cum luce tamen dubiae confinia noctis;
<ovid. meta. 4.402>	Tecta repente quati pinguesque ardere uidentur
<ovid. meta. 4.403>	Lampades et rutilis collucere ignibus aedes
<ovid. meta. 4.404>	Falsaque saeuarum simulacra ululare ferarum.
<ovid. meta. 4.405>	Fumida iamdudum latitant per tecta sorores
<ovid. meta. 4.406>	Diuersaeque locis ignes ac lumina uitant;
<ovid. meta. 4.407>	Dumque petunt tenebras, paruos membrana per artus
<ovid. meta. 4.408>	Porrigitur tenuique includunt bracchia penna;
<ovid. meta. 4.409>	Nec qua perdiderint ueterem ratione figuram,
<ovid. meta. 4.410>	Scire sinunt tenebrae. non illas pluma leuauit;
<ovid. meta. 4.411>	Sustinuere tamen se perlucentibus alis
<ovid. meta. 4.412>	Conataeque loqui minimam et pro corpore uocem
<ovid. meta. 4.413>	Emittunt peraguntque leues stridore querellas
<ovid. meta. 4.414>	Tectaque, non siluas, celebrant lucemque perosae
<ovid. meta. 4.415>	Nocte uolant seroque trahunt a uespere nomen.
<ovid. meta. 4.416>	Tum uero totis Bacchi memorabile Thebis
<ovid. meta. 4.417>	Numen erat magnasque noui matertera uires
<ovid. meta. 4.418>	Narrat ubique dei de totque sororibus expers
<ovid. meta. 4.419>	Vna doloris erat, nisi quem fecere sorores.
<ovid. meta. 4.420>	Adspicit hanc natis thalamoque Athamantis habentem
<ovid. meta. 4.421>	Sublimes animos et alumno numine Iuno
<ovid. meta. 4.422>	Nec tulit et secum: "Potuit de paelice natus
<ovid. meta. 4.423>	Vertere Maeonios pelagoque immergere nautas
<ovid. meta. 4.424>	Et laceranda suae nati dare uiscera matri
<ovid. meta. 4.425>	Et triplices operire nouis Minyeidas alis;
<ovid. meta. 4.426>	Nil poterit Iuno nisi inultos flere dolores?
<ovid. meta. 4.427>	Idque mihi satis est? haec una potentia nostra est?
<ovid. meta. 4.428>	Ipse docet quid agam; fas est et ab hoste doceri;
<ovid. meta. 4.429>	Quidque furor ualeat Penthea caede satisque
<ovid. meta. 4.430>	Ac super ostendit; cur non stimuletur eatque
<ovid. meta. 4.431>	Per cognata suis exempla furoribus Ino?"
<ovid. meta. 4.432>	Est uia decliuis funesta nubila taxo;
<ovid. meta. 4.433>	Ducit ad infernas per muta silentia sedes;
<ovid. meta. 4.434>	Styx nebulas exhalat iners umbraeque recentes
<ovid. meta. 4.435>	Descendunt illac simulacraque functa sepulcris.
<ovid. meta. 4.436>	Pallor hiemsque tenent late loca senta nouique,
<ovid. meta. 4.437>	Qua sit iter, manes, Stygiam qua ducat ad urbem,
<ovid. meta. 4.438>	Ignorant, ubi sit nigri fera regia Ditis.
<ovid. meta. 4.439>	Mille capax aditus et apertas undique portas
<ovid. meta. 4.440>	Vrbs habet; utque fretum de tota flumina terra,
<ovid. meta. 4.441>	Sic omnes animas locus accipit ille nec ulli
<ovid. meta. 4.442>	Exiguus populo est turbamue accedere sentit.
<ovid. meta. 4.443>	Errant exsangues sine corpore et ossibus umbrae
<ovid. meta. 4.444>	Parsque forum celebrant, pars imi tecta tyranni,
<ovid. meta. 4.445>	Pars aliquas artes, antiquae imitamina uitae,
<ovid. meta. 4.446>	Exercent, aliam partem sua poena coercet.
<ovid. meta. 4.447>	Sustinet ire illuc, caelesti sede relicta,
<ovid. meta. 4.448>	(Tantum odiis iraeque dabat), Saturnia Iuno.
<ovid. meta. 4.449>	Quo simul intrauit sacroque a corpore pressum
<ovid. meta. 4.450>	Ingemuit limen, tria Cerberus extulit ora
<ovid. meta. 4.451>	Et tres latratus semel edidit. Illa sorores
<ovid. meta. 4.452>	Nocte uocat genitas, graue et implacabile numen.
<ovid. meta. 4.453>	Carceris ante fores clausas adamante sedebant
<ovid. meta. 4.454>	Deque suis atros pectebant crinibus angues;
<ovid. meta. 4.455>	Quam simul agnorunt inter caliginis umbras,
<ovid. meta. 4.456>	Surrexere deae. sedes scelerata uocatur;
<ovid. meta. 4.457>	Viscera praebebat Tityos lanianda nouemque
<ovid. meta. 4.458>	Iugeribus distractus erat; tibi, Tantale, nullae
<ovid. meta. 4.459>	Deprenduntur aquae quaeque imminet effugit arbor;
<ovid. meta. 4.460>	Aut petis aut urges rediturum, Sisyphe, saxum;
<ovid. meta. 4.461>	Voluitur Ixion et se sequiturque fugitque;
<ovid. meta. 4.462>	Molirique suis letum patruelibus ausae
<ovid. meta. 4.463>	Assiduae repetunt, quas perdant, Belides undas.
<ovid. meta. 4.464>	Quos omnes acie postquam Saturnia torua
<ovid. meta. 4.465>	Vidit et ante omnes Ixiona, rursus ab illo
<ovid. meta. 4.466>	Sisyphon adspiciens: "cur hic e fratribus" inquit
<ovid. meta. 4.467>	"Perpetuas patitur poenas, Athamanta superbum
<ovid. meta. 4.468>	Regia diues habet, qui me cum coniuge semper
<ovid. meta. 4.469>	Spreuit?" et exponit causas odiique uiaeque
<ovid. meta. 4.470>	Quidque uelit; quod uellet, erat ne regia Cadmi
<ovid. meta. 4.471>	Staret et in facinus traherent Athamanta furores.
<ovid. meta. 4.472>	Imperium, promissa, preces confundit in unum
<ovid. meta. 4.473>	Sollicitatque deas. sic haec Iunone locuta,
<ovid. meta. 4.474>	Tisiphone, canos ut erat turbata capillos,
<ovid. meta. 4.475>	Mouit et obstantes reiecit ab ore colubras
<ovid. meta. 4.476>	Atque ita: "non longis opus est ambagibus" inquit;
<ovid. meta. 4.477>	"Facta puta quaecumque iubes. inamabile regnum
<ovid. meta. 4.478>	Desere teque refer caeli melioris ad auras."
<ovid. meta. 4.479>	Laeta redit Iuno, quam caelum intrare parantem
<ovid. meta. 4.480>	Roratis lustrauit aquis Thaumantias Iris.
<ovid. meta. 4.481>	Nec mora, Tisiphone madefactam sanguine sumit
<ovid. meta. 4.482>	Importuna facem fluidoque cruore rubentem
<ovid. meta. 4.483>	Induitur pallam tortoque incingitur angue
<ovid. meta. 4.484>	Egrediturque domo. Luctus comitatur euntem
<ovid. meta. 4.485>	Et Pauor et Terror trepidoque Insania uultu.
<ovid. meta. 4.486>	Limine constiterat; postes tremuisse feruntur
<ovid. meta. 4.487>	Aeolii pallorque fores infecit acernas
<ovid. meta. 4.488>	Solque locum fugit. monstris exterrita coniunx,
<ovid. meta. 4.489>	Territus est Athamas; tectoque exire parabant;
<ovid. meta. 4.490>	Obstitit infelix aditumque obsedit Erinys
<ovid. meta. 4.491>	Nexaque uipereis distendens bracchia nodis
<ovid. meta. 4.492>	Caesariem excussit; motae sonuere colubrae
<ovid. meta. 4.493>	Parsque iacent umeris, pars circum pectora lapsae
<ovid. meta. 4.494>	Sibila dant saniemque uomunt linguisque coruscant.
<ovid. meta. 4.495>	Inde duos mediis abrumpit crinibus angues
<ovid. meta. 4.496>	Pestiferaque manu raptos immisit; at illi
<ovid. meta. 4.497>	Inoosque sinus Athamanteosque pererrant
<ovid. meta. 4.498>	Inspirantque graues animas; nec uulnera membris
<ovid. meta. 4.499>	Vlla ferunt: mens est quae diros sentiat ictus.
<ovid. meta. 4.500>	Attulerat secum liquidi quoque monstra ueneni,
<ovid. meta. 4.501>	Oris Cerberei spumas et uirus Echidnae
<ovid. meta. 4.502>	Erroresque uagos caecaeque obliuia mentis
<ovid. meta. 4.503>	Et scelus et lacrimas rabiemque et caedis amorem,
<ovid. meta. 4.504>	Omnia trita simul, quae sanguine mixta recenti
<ovid. meta. 4.505>	Coxerat aere cauo, uiridi uersata cicuta;
<ovid. meta. 4.506>	Dumque pauent illi, uertit furiale uenenum
<ovid. meta. 4.507>	Pectus in amborum praecordiaque intima mouit.
<ovid. meta. 4.508>	Tum face iactata per eundem saepius orbem,
<ovid. meta. 4.509>	Consequitur motis uelociter ignibus ignes.
<ovid. meta. 4.510>	Sic uictrix iussique potens ad inania magni
<ovid. meta. 4.511>	Regna redit Ditis sumptumque recingitur anguem.
<ovid. meta. 4.512>	Protinus Aeolides media furibundus in aula
<ovid. meta. 4.513>	Clamat: "io, comites, his retia tendite siluis!
<ovid. meta. 4.514>	Hic modo cum gemina uisa est mihi prole leaena;"
<ovid. meta. 4.515>	Vtque ferae sequitur uestigia coniugis amens
<ovid. meta. 4.516>	Deque sinu matris ridentem et parua Learchum
<ovid. meta. 4.517>	Bracchia tendentem rapit et bis terque per auras
<ovid. meta. 4.518>	More rotat fundae rigidoque infantia saxo
<ovid. meta. 4.519>	Discutit ora ferox. Tum denique concita mater,
<ovid. meta. 4.520>	Seu dolor hoc fecit seu sparsi causa ueneni,
<ovid. meta. 4.521>	Exululat passisque fugit male sana capillis
<ovid. meta. 4.522>	Teque ferens paruum nudis, Melicerta, lacertis:
<ovid. meta. 4.523>	"Euhoe Bacche", sonat; Bacchi sub nomine Iuno
<ovid. meta. 4.524>	Risit et: "Hos usus praestet tibi" dixit "alumnus."
<ovid. meta. 4.525>	Imminet aequoribus scopulus; pars ima cauatur
<ovid. meta. 4.526>	Fluctibus et tectas defendit ab imbribus undas,
<ovid. meta. 4.527>	Summa riget frontemque in apertum porrigit aequor.
<ovid. meta. 4.528>	Occupat hunc (uires insania fecerat) Ino
<ovid. meta. 4.529>	Seque super pontum nullo tardata timore
<ovid. meta. 4.530>	Mittit onusque suum; percussa recanduit unda.
<ovid. meta. 4.531>	At Venus immeritae neptis miserata labores,
<ovid. meta. 4.532>	Sic patruo blandita suo est: "o numen aquarum,
<ovid. meta. 4.533>	Proxima cui caelo cessit, Neptune, potestas,
<ovid. meta. 4.534>	Magna quidem posco, sed tu miserere meorum,
<ovid. meta. 4.535>	Iactari quos cernis in Ionio immenso,
<ovid. meta. 4.536>	Et dis adde tuis. aliqua et mihi gratia ponto est,
<ovid. meta. 4.537>	Si tamen in medio quondam concreta profundo
<ovid. meta. 4.538>	Spuma fui Graiumque manet mihi nomen ab illa.
<ovid. meta. 4.539>	Annuit oranti Neptunus et abstulit illis
<ovid. meta. 4.540>	Quod mortale fuit maiestatemque uerendam
<ovid. meta. 4.541>	Imposuit nomenque simul faciemque nouauit
<ovid. meta. 4.542>	Leucotheeque deum cum matre Palaemona dixit.
<ovid. meta. 4.543>	Sidoniae comites, quantum ualuere, secutae
<ovid. meta. 4.544>	Signa pedum, primo uidere nouissima saxo;
<ovid. meta. 4.545>	Nec dubium de morte ratae, Cadmeida palmis
<ovid. meta. 4.546>	Deplanxere domum, scissae cum ueste capillos,
<ovid. meta. 4.547>	Vtque parum iustae nimiumque in paelice saeuae
<ovid. meta. 4.548>	Inuidiam fecere deae. conuicia Iuno
<ovid. meta. 4.549>	Non tulit et: "faciam uos ipsas maxima" dixit
<ovid. meta. 4.550>	"Saeuitiae monimenta meae". res dicta secuta est.
<ovid. meta. 4.551>	Nam quae praecipue fuerat pia: "persequar" inquit
<ovid. meta. 4.552>	"In freta reginam" saltumque datura moueri
<ovid. meta. 4.553>	Haud usquam potuit scopuloque affixa cohaesit.
<ovid. meta. 4.554>	Altera, dum solito temptat plangore ferire
<ovid. meta. 4.555>	Pectora, temptatos sensit riguisse lacertos;
<ovid. meta. 4.556>	Illa, manus ut forte tetenderat in maris undas,
<ovid. meta. 4.557>	Saxea facta manus in easdem porrigit undas;
<ovid. meta. 4.558>	Huius, ut arreptum laniabat uertice crinem,
<ovid. meta. 4.559>	Duratos subito digitos in crine uideres;
<ovid. meta. 4.560>	Quo quaeque in gestu deprensa est, haesit in illo.
<ovid. meta. 4.561>	Pars uolucres factae; quae nunc quoque gurgite in illo
<ovid. meta. 4.562>	Aequora destringunt summis Ismenides alis.
<ovid. meta. 4.563>	Nescit Agenorides natam paruumque nepotem
<ovid. meta. 4.564>	Aequoris esse deos; luctu serieque malorum
<ovid. meta. 4.565>	Victus et ostentis, quae plurima uiderat, exit
<ovid. meta. 4.566>	Conditor urbe sua, tamquam fortuna locorum,
<ovid. meta. 4.567>	Non sua se premeret; longisque erroribus actus
<ovid. meta. 4.568>	Contigit Illyricos profuga cum coniuge fines.
<ovid. meta. 4.569>	Iamque malis annisque graues, dum prima retractant
<ovid. meta. 4.570>	Fata domus releguntque suos sermone labores:
<ovid. meta. 4.571>	"Num sacer ille mea traiectus cuspide serpens"
<ovid. meta. 4.572>	Cadmus ait "fuerat, tum cum Sidone profectus
<ovid. meta. 4.573>	Vipereos sparsi per humum, noua semina, dentes?
<ovid. meta. 4.574>	Quem si cura deum tam certa uindicat ira,
<ovid. meta. 4.575>	Ipse precor serpens in longam porrigar aluum."
<ovid. meta. 4.576>	Dixit et ut serpens in longam tenditur aluum
<ovid. meta. 4.577>	Durataeque cuti squamas increscere sentit
<ovid. meta. 4.578>	Nigraque caeruleis uariari corpora guttis
<ovid. meta. 4.579>	In pectusque cadit pronus commissaque in unum
<ovid. meta. 4.580>	Paulatim tereti tenuantur acumine crura.
<ovid. meta. 4.581>	Bracchia iam restant; quae restant bracchia tendit
<ovid. meta. 4.582>	Et lacrimis per adhuc humana fluentibus ora:
<ovid. meta. 4.583>	"Accede, o coniunx, accede, miserrima" dixit
<ovid. meta. 4.584>	"Dumque aliquid superest de me, me tange manumque
<ovid. meta. 4.585>	Accipe, dum manus est, dum non totum occupat anguis."
<ovid. meta. 4.586>	Ille quidem uult plura loqui, sed lingua repente
<ovid. meta. 4.587>	In partes est fissa duas; nec uerba loquenti
<ovid. meta. 4.588>	Sufficiunt, quotiensque aliquos parat edere questus,
<ovid. meta. 4.589>	Sibilat; hanc illi uocem natura reliquit.
<ovid. meta. 4.590>	Nuda manu feriens exclamat pectora coniunx:
<ovid. meta. 4.591>	"Cadme, mane, teque, infelix, his exue monstris.
<ovid. meta. 4.592>	Cadme, quid hoc? ubi pes? ubi sunt umerique manusque
<ovid. meta. 4.593>	Et color et facies et, dum loquor, omnia? cur non
<ovid. meta. 4.594>	Me quoque, caelestes, in eandem uertitis anguem?"
<ovid. meta. 4.595>	Dixerat; ille suae lambebat coniugis ora
<ovid. meta. 4.596>	Inque sinus caros, ueluti cognosceret, ibat
<ovid. meta. 4.597>	Et dabat amplexus assuetaque colla petebat.
<ovid. meta. 4.598>	Quisquis adest (aderant comites) terretur; at illa
<ovid. meta. 4.599>	Lubrica permulcet cristati colla draconis
<ovid. meta. 4.600>	Et subito duo sunt iunctoque uolumine serpunt,
<ovid. meta. 4.601>	Donec in appositi nemoris subiere latebras.
<ovid. meta. 4.602>	Nunc quoque nec fugiunt hominem nec uulnere laedunt,
<ovid. meta. 4.603>	Quidque prius fuerint placidi meminere dracones.
<ovid. meta. 4.604>	Sed tamen ambobus uersae solacia formae
<ovid. meta. 4.605>	Magna nepos dederat, quem debellata colebat
<ovid. meta. 4.606>	India, quem positis celebrabat Achaia templis.
<ovid. meta. 4.607>	Solus Abantiades ab origine cretus eadem
<ovid. meta. 4.608>	Acrisius superest, qui moenibus arceat urbis
<ovid. meta. 4.609>	Argolicae contraque deum ferat arma genusque
<ovid. meta. 4.610>	Non putet esse deum; neque enim Iouis esse putabat
<ovid. meta. 4.611>	Persea, quem pluuio Danae conceperat auro.
<ovid. meta. 4.612>	Mox tamen Acrisium (tanta est praesentia ueri)
<ovid. meta. 4.613>	Tam uiolasse deum quam non agnosse nepotem
<ovid. meta. 4.614>	Paenitet; impositus iam caelo est alter: at alter,
<ovid. meta. 4.615>	Viperei referens spolium memorabile monstri,
<ovid. meta. 4.616>	Aera carpebat tenerum stridentibus alis;
<ovid. meta. 4.617>	Cumque super Libycas uictor penderet harenas,
<ovid. meta. 4.618>	Gorgonei capitis guttae cecidere cruentae,
<ovid. meta. 4.619>	Quas humus exceptas uarios animauit in angues,
<ovid. meta. 4.620>	Vnde frequens illa est infestaque terra colubris.
<ovid. meta. 4.621>	Inde, per immensum uentis discordibus actus,
<ovid. meta. 4.622>	Nunc huc nunc illuc exemplo nubis aquosae
<ovid. meta. 4.623>	Fertur et ex alto seductas aethere longe
<ovid. meta. 4.624>	Despectat terras totumque superuolat orbem.
<ovid. meta. 4.625>	Ter gelidas Arctos, ter Cancri bracchia uidit;
<ovid. meta. 4.626>	Saepe sub occasus, saepe est ablatus in ortus.
<ovid. meta. 4.627>	Iamque cadente die, ueritus se credere nocti,
<ovid. meta. 4.628>	Constitit Hesperio, regnis Atlantis, in orbe
<ovid. meta. 4.629>	Exiguamque petit requiem, dum Lucifer ignes
<ovid. meta. 4.630>	Euocet Aurorae, currus Aurora diurnos.
<ovid. meta. 4.631>	Hic hominum cunctos ingenti corpore praestans
<ovid. meta. 4.632>	Iapetionides Atlas fuit; ultima tellus
<ovid. meta. 4.633>	Rege sub hoc et pontus erat, qui Solis anhelis
<ovid. meta. 4.634>	Aequora subdit equis et fessos excipit axes.
<ovid. meta. 4.635>	Mille greges illi totidemque armenta per herbas
<ovid. meta. 4.636>	Errabant et humum uicinia nulla premebant.
<ovid. meta. 4.637>	Arboreae frondes auro radiante nitentes
<ovid. meta. 4.638>	Ex auro ramos, ex auro poma tegebant.
<ovid. meta. 4.639>	"Hospes," ait Perseus illi "seu gloria tangit
<ovid. meta. 4.640>	Te generis magni, generis mihi Iuppiter auctor;
<ovid. meta. 4.641>	Siue es mirator rerum, mirabere nostras;
<ovid. meta. 4.642>	Hospitium requiemque peto." memor ille uetustae
<ovid. meta. 4.643>	Sortis erat; Themis hanc dederat Parnasia sortem:
<ovid. meta. 4.644>	"Tempus, Atla, ueniet, tua quo spoliabitur auro
<ovid. meta. 4.645>	Arbor et hunc praedae titulum Ioue natus habebit."
<ovid. meta. 4.646>	Id metuens solidis pomaria clauserat Atlas
<ovid. meta. 4.647>	Montibus et uasto dederat seruanda draconi
<ovid. meta. 4.648>	Arcebatque suis externos finibus omnes.
<ovid. meta. 4.649>	Huic quoque: "uade procul, ne longe gloria rerum,
<ovid. meta. 4.650>	Quam mentiris," ait "longe tibi Iuppiter absit;"
<ovid. meta. 4.651>	Vimque minis addit manibusque expellere temptat
<ovid. meta. 4.652>	Cunctantem et placidis miscentem fortia dictis.
<ovid. meta. 4.653>	Viribus inferior (quis enim par esset Atlantis
<ovid. meta. 4.654>	Viribus?): "at quoniam parui tibi gratia nostra est,
<ovid. meta. 4.655>	Accipe munus," ait laeuaque a parte Medusae
<ovid. meta. 4.656>	Ipse retrouersus squalentia protulit ora.
<ovid. meta. 4.657>	Quantus erat, mons factus Atlas; nam barba comaeque
<ovid. meta. 4.658>	In siluas abeunt, iuga sunt umerique manusque,
<ovid. meta. 4.659>	Quod caput ante fuit summo est in monte cacumen,
<ovid. meta. 4.660>	Ossa lapis fiunt. Tum partes altus in omnes
<ovid. meta. 4.661>	Creuit in immensum (sic di statuistis) et omne
<ovid. meta. 4.662>	Cum tot sideribus caelum requieuit in illo.
<ovid. meta. 4.663>	Clauserat Hippotades aeterno carcere uentos
<ovid. meta. 4.664>	Admonitorque operum caelo clarissimus alto
<ovid. meta. 4.665>	Lucifer ortus erat; pennis ligat ille resumptis
<ovid. meta. 4.666>	Parte ab utraque pedes teloque accingitur unco
<ovid. meta. 4.667>	Et liquidum motis talaribus aera findit.
<ovid. meta. 4.668>	Gentibus innumeris circumque infraque relictis,
<ovid. meta. 4.669>	Aethiopum populos Cepheiaque conspicit arua.
<ovid. meta. 4.670>	Illic immeritam maternae pendere linguae
<ovid. meta. 4.671>	Andromedan poenas iniustus iusserat Ammon.
<ovid. meta. 4.672>	Quam simul ad duras religatam bracchia cautes
<ovid. meta. 4.673>	Vidit Abantiades (nisi quod leuis aura capillos
<ovid. meta. 4.674>	Mouerat et tepido manabant lumina fletu,
<ovid. meta. 4.675>	Marmoreum ratus esset opus), trahit inscius ignes
<ovid. meta. 4.676>	Et stupet; eximiae correptus imagine formae
<ovid. meta. 4.677>	Paene suas quatere est oblitus in aere pennas.
<ovid. meta. 4.678>	Vt stetit: "o" dixit "non istis digna catenis,
<ovid. meta. 4.679>	Sed quibus inter se cupidi iunguntur amantes,
<ovid. meta. 4.680>	Pande requirenti nomen terraeque tuumque
<ovid. meta. 4.681>	Et cur uincla geras." primo silet illa nec audet
<ovid. meta. 4.682>	Appellare uirum uirgo manibusque modestos
<ovid. meta. 4.683>	Celasset uultus, si non religata fuisset;
<ovid. meta. 4.684>	Lumina, quod potuit, lacrimis impleuit obortis.
<ovid. meta. 4.685>	Saepius instanti, sua ne delicta fateri
<ovid. meta. 4.686>	Nolle uideretur, nomen terraeque suumque,
<ovid. meta. 4.687>	Quantaque maternae fuerit fiducia formae,
<ovid. meta. 4.688>	Indicat; et nondum memoratis omnibus unda
<ovid. meta. 4.689>	Insonuit ueniensque immenso belua ponto
<ovid. meta. 4.690>	Imminet et latum sub pectore possidet aequor.
<ovid. meta. 4.691>	Conclamat uirgo; genitor lugubris et una
<ovid. meta. 4.692>	Mater adest, ambo miseri, sed iustius illa.
<ovid. meta. 4.693>	Nec secum auxilium, sed dignos tempore fletus
<ovid. meta. 4.694>	Plangoremque ferunt, uinctoque in corpore adhaerent,
<ovid. meta. 4.695>	Cum sic hospes ait: "lacrimarum longa manere
<ovid. meta. 4.696>	Tempora uos poterunt; ad opem breuis hora ferendam est.
<ovid. meta. 4.697>	Hanc ego si peterem Perseus Ioue natus et illa
<ovid. meta. 4.698>	Quam clausam impleuit fecundo Iuppiter auro,
<ovid. meta. 4.699>	Gorgonis anguicomae Perseus superator et alis
<ovid. meta. 4.700>	Aetherias ausus iactatis ire per auras,
<ovid. meta. 4.701>	Praeferrer cunctis certe gener; addere tantis
<ovid. meta. 4.702>	Dotibus et meritum, faueant modo numina, tempto.
<ovid. meta. 4.703>	Vt mea sit seruata mea uirtute, paciscor."
<ovid. meta. 4.704>	Accipiunt legem (quis enim dubitaret?) et orant
<ovid. meta. 4.705>	Promittuntque super regnum dotale parentes.
<ovid. meta. 4.706>	Ecce uelut nauis praefixo concita rostro
<ovid. meta. 4.707>	Sulcat aquas, iuuenum sudantibus acta lacertis,
<ovid. meta. 4.708>	Sic fera, dimotis impulsu pectoris undis,
<ovid. meta. 4.709>	Tantum aberat scopulis quantum Balearica torto
<ovid. meta. 4.710>	Funda potest plumbo medii transmittere caeli,
<ovid. meta. 4.711>	Cum subito iuuenis pedibus tellure repulsa
<ovid. meta. 4.712>	Arduus in nubes abiit. ut in aequore summo
<ovid. meta. 4.713>	Vmbra uiri uisa est, uisa fera saeuit in umbra;
<ovid. meta. 4.714>	Vtque Iouis praepes, uacuo cum uidit in aruo
<ovid. meta. 4.715>	Praebentem Phoebo liuentia terga draconem,
<ovid. meta. 4.716>	Occupat auersum, neu saeua retorqueat ora,
<ovid. meta. 4.717>	Squamigeris auidos figit ceruicibus ungues,
<ovid. meta. 4.718>	Sic celeri missus praeceps per inane uolatu
<ovid. meta. 4.719>	Terga ferae pressit dextroque frementis in armo
<ovid. meta. 4.720>	Inachides ferrum curuo tenus abdidit hamo.
<ovid. meta. 4.721>	Vulnere laesa graui modo se sublimis in auras
<ovid. meta. 4.722>	Attollit, modo subdit aquis, modo more ferocis
<ovid. meta. 4.723>	Versat apri, quem turba canum circumsona terret.
<ovid. meta. 4.724>	Ille auidos morsus uelocibus effugit alis;
<ovid. meta. 4.725>	Quaque patet, nunc terga cauis super obsita conchis,
<ovid. meta. 4.726>	Nunc laterum costas, nunc qua tenuissima cauda
<ovid. meta. 4.727>	Desinit in piscem, falcato uulnerat ense.
<ovid. meta. 4.728>	Belua puniceo mixtos cum sanguine fluctus
<ovid. meta. 4.729>	Ore uomit; maduere graues adspergine pennae;
<ovid. meta. 4.730>	Nec bibulis ultra Perseus talaribus ausus
<ovid. meta. 4.731>	Credere conspexit scopulum, qui uertice summo
<ovid. meta. 4.732>	Stantibus exstat aquis, operitur ab aequore moto.
<ovid. meta. 4.733>	Nixus eo rupisque tenens iuga prima sinistra,
<ovid. meta. 4.734>	Ter quater exegit repetita per ilia ferrum.
<ovid. meta. 4.735>	Litora cum plausu clamor superasque deorum
<ovid. meta. 4.736>	Impleuere domos; gaudent generumque salutant
<ovid. meta. 4.737>	Auxiliumque domus seruatoremque fatentur
<ovid. meta. 4.738>	Cassiope Cepheusque pater; resoluta catenis
<ovid. meta. 4.739>	Incedit uirgo, pretiumque et causa laboris.
<ovid. meta. 4.740>	Ipse manus hausta uictrices abluit unda;
<ovid. meta. 4.741>	Anguiferumque caput dura ne laedat harena,
<ovid. meta. 4.742>	Mollit humum foliis natasque sub aequore uirgas
<ovid. meta. 4.743>	Sternit et imponit Phorcynidos ora Medusae.
<ovid. meta. 4.744>	Virga recens bibulaque etiamnunc uiua medulla
<ovid. meta. 4.745>	Vim rapuit monstri tactuque induruit huius
<ovid. meta. 4.746>	Percepitque nouum ramis et fronde rigorem.
<ovid. meta. 4.747>	At pelagi nymphae factum mirabile temptant
<ovid. meta. 4.748>	Pluribus in uirgis et idem contingere gaudent
<ovid. meta. 4.749>	Seminaque ex illis ut erant iactata per undas,
<ovid. meta. 4.750>	Nunc quoque curaliis eadem natura remansit,
<ovid. meta. 4.751>	Duritiam tacto capiant ut ab aere, quodque
<ovid. meta. 4.752>	Vimen in aequore erat, fiat super aequora saxum.
<ovid. meta. 4.753>	Dis tribus ille focos totidem de caespite ponit,
<ovid. meta. 4.754>	Laeuum Mercurio, dextrum tibi, bellica uirgo;
<ovid. meta. 4.755>	Ara Iouis media est; mactatur uacca Mineruae,
<ovid. meta. 4.756>	Alipedi uitulus, taurus tibi, summe deorum.
<ovid. meta. 4.757>	Protinus Andromedan et tanti praemia facti
<ovid. meta. 4.758>	Indotata rapit; taedas Hymenaeus Amorque
<ovid. meta. 4.759>	Praecutiunt; largis satiantur odoribus ignes
<ovid. meta. 4.760>	Sertaque dependent tectis et ubique lyraeque
<ovid. meta. 4.761>	Tibiaque et cantus, animi felicia laeti
<ovid. meta. 4.762>	Argumenta, sonant; reseratis aurea ualuis
<ovid. meta. 4.763>	Atria tota patent pulchroque instructa paratu
<ovid. meta. 4.764>	Cepheni proceres ineunt conuiuia regis.
<ovid. meta. 4.765>	Postquam epulis functi generosi munere Bacchi
<ovid. meta. 4.766>	Diffudere animos, cultusque genusque locorum
<ovid. meta. 4.767>	Quaerit Lyncides: quaerenti protinus unus
<ovid. meta. 4.768>	Narrat Cephenum moresque animumque uirorum.
<ovid. meta. 4.769>	Quae simul edocuit, "nunc, o fortissime" dixit
<ovid. meta. 4.770>	"Fare precor, Perseu, quanta uirtute quibusque
<ovid. meta. 4.771>	Artibus abstuleris crinita draconibus ora.
<ovid. meta. 4.772>	Narrat Agenorides gelido sub Atlante iacentem
<ovid. meta. 4.773>	Esse locum solidae tutum munimine molis;
<ovid. meta. 4.774>	Cuius in introitu geminas habitasse sorores
<ovid. meta. 4.775>	Phorcidas, unius partitas luminis usum;
<ovid. meta. 4.776>	Id se sollerti furtim, dum traditur, astu
<ovid. meta. 4.777>	Supposita cepisse manu perque abdita longe
<ovid. meta. 4.778>	Deuiaque et siluis horrentia saxa fragosis
<ovid. meta. 4.779>	Gorgoneas tetigisse domos; passimque per agros
<ovid. meta. 4.780>	Perque uias uidisse hominum simulacra ferarumque
<ovid. meta. 4.781>	In silicem ex ipsis uisa conuersa Medusa;
<ovid. meta. 4.782>	Se tamen horrendae clipei, quod laeua gerebat,
<ovid. meta. 4.783>	Aere repercusso formam adspexisse Medusae;
<ovid. meta. 4.784>	Dumque grauis somnus colubrasque ipsamque tenebat,
<ovid. meta. 4.785>	Eripuisse caput collo pennisque fugacem
<ovid. meta. 4.786>	Pegason et fratrem matris de sanguine natos.
<ovid. meta. 4.787>	Addidit et longi non falsa pericula cursus,
<ovid. meta. 4.788>	Quae freta, quas terras sub se uidisset ab alto
<ovid. meta. 4.789>	Et quae iactatis tetigisset sidera pennis.
<ovid. meta. 4.790>	Ante exspectatum tacuit tamen; excipit unus
<ovid. meta. 4.791>	Ex numero procerum, quaerens cur sola sororum
<ovid. meta. 4.792>	Gesserit alternis immixtos crinibus angues.
<ovid. meta. 4.793>	Hospes ait: "Quoniam scitaris digna relatu,
<ovid. meta. 4.794>	Accipe quaesiti causam. Clarissima forma
<ovid. meta. 4.795>	Multorumque fuit spes inuidiosa procorum
<ovid. meta. 4.796>	Illa, neque in tota conspectior ulla capillis
<ovid. meta. 4.797>	Pars fuit; inueni, qui se uidisse referret.
<ovid. meta. 4.798>	Hanc pelagi rector templo uitiasse Mineruae
<ovid. meta. 4.799>	Dicitur; auersa est et castos aegide uultus
<ovid. meta. 4.800>	Nata Iouis texit; neue hoc impune fuisset,
<ovid. meta. 4.801>	Gorgoneum crinem turpes mutauit in hydros.
<ovid. meta. 4.802>	Nunc quoque, ut attonitos formidine terreat hostes,
<ovid. meta. 4.803>	Pectore in aduerso, quos fecit, sustinet angues."
<ovid. meta. 5.1>	Dumque ea Cephenum medio Danaeius heros
<ovid. meta. 5.2>	Agmine commemorat, fremida regalia turba
<ovid. meta. 5.3>	Atria conplentur, nec coniugialia festa
<ovid. meta. 5.4>	Qui canat est clamor, sed qui fera nuntiet arma,
<ovid. meta. 5.5>	Inque repentinos conuiuia uersa tumultus
<ovid. meta. 5.6>	Adsimilare freto possis, quod saeua quietum
<ovid. meta. 5.7>	Ventorum rabies motis exasperat undis.
<ovid. meta. 5.8>	Primus in his Phineus, belli temerarius auctor,
<ovid. meta. 5.9>	Fraxineam quatiens aeratae cuspidis hastam,
<ovid. meta. 5.10>	"En" ait "en adsum praereptae coniugis ultor,
<ovid. meta. 5.11>	Nec mihi te pennae nec falsum uersus in aurum
<ovid. meta. 5.12>	Iuppiter eripiet." conanti mittere Cepheus
<ovid. meta. 5.13>	"Quid facis?" exclamat "quae te, germane, furentem
<ovid. meta. 5.14>	Mens agit in facinus? meritisne haec gratia tantis
<ovid. meta. 5.15>	Redditur? hac uitam seruatae dote rependis?
<ovid. meta. 5.16>	Quam tibi non Perseus, uerum si quaeris, ademit,
<ovid. meta. 5.17>	Sed graue Nereidum numen, sed corniger Ammon,
<ovid. meta. 5.18>	Sed quae uisceribus ueniebat belua ponti
<ovid. meta. 5.19>	Exsaturanda meis. illo tibi tempore rapta est,
<ovid. meta. 5.20>	Quo peritura fuit, nisi si crudelis id ipsum
<ovid. meta. 5.21>	Exigis, ut pereat, luctuque leuabere nostro.
<ovid. meta. 5.22>	Scilicet haud satis est, quod te spectante reuincta est
<ovid. meta. 5.23>	Et nullam quod opem patruus sponsusue tulisti:
<ovid. meta. 5.24>	Insuper, a quoquam quod sit seruata, dolebis
<ovid. meta. 5.25>	Praemiaque eripies? quae si tibi magna uidentur,
<ovid. meta. 5.26>	Ex illis scopulis, ubi erant adfixa, petisses.
<ovid. meta. 5.27>	Nunc sine, qui petiit, per quem haec non orba senectus,
<ovid. meta. 5.28>	Ferre, quod et meritis et uoce est pactus, eumque
<ovid. meta. 5.29>	Non tibi, sed certae praelatum intellege morti."
<ovid. meta. 5.30>	Ille nihil contra, sed et hunc et Persea uultu
<ovid. meta. 5.31>	Alterno spectans petat hunc ignorat an illum
<ovid. meta. 5.32>	Cunctatusque breui contortam uiribus hastam,
<ovid. meta. 5.33>	Quantas ira dabat, nequiquam in Persea misit.
<ovid. meta. 5.34>	Vt stetit illa toro, stratis tum denique Perseus
<ovid. meta. 5.35>	Exsiluit teloque ferox inimica remisso
<ovid. meta. 5.36>	Pectora rupisset, nisi post altaria Phineus
<ovid. meta. 5.37>	Isset: et (indignum) scelerato profuit ara.
<ovid. meta. 5.38>	Fronte tamen Rhoeti non inrita cuspis adhaesit;
<ovid. meta. 5.39>	Qui postquam cecidit ferrumque ex osse reuulsum est,
<ovid. meta. 5.40>	Calcitrat et positas adspergit sanguine mensas.
<ovid. meta. 5.41>	Tum uero indomitas ardescit uulgus in iras
<ovid. meta. 5.42>	Telaque coniciunt et sunt, qui Cephea dicunt
<ovid. meta. 5.43>	Cum genero debere mori; sed limine tecti
<ovid. meta. 5.44>	Exierat Cepheus testatus iusque fidemque
<ovid. meta. 5.45>	Hospitiique deos ea se prohibente moueri.
<ovid. meta. 5.46>	Bellica Pallas adest et protegit aegide fratrem
<ovid. meta. 5.47>	Datque animos. erat Indus Athis, quem flumine Gange
<ovid. meta. 5.48>	Edita Limnaee uitreis peperisse sub undis
<ovid. meta. 5.49>	Creditur, egregius forma, quam diuite cultu
<ovid. meta. 5.50>	Augebat bis adhuc octonis integer annis,
<ovid. meta. 5.51>	Indutus chlamydem Tyriam, quam limbus obibat
<ovid. meta. 5.52>	Aureus; ornabant aurata monilia collum
<ovid. meta. 5.53>	Et madidos murra curuum crinale capillos;
<ovid. meta. 5.54>	Ille quidem iaculo quamuis distantia misso
<ovid. meta. 5.55>	Figere doctus erat, sed tendere doctior arcus.
<ovid. meta. 5.56>	Tum quoque lenta manu flectentem cornua Perseus
<ovid. meta. 5.57>	Stipite, qui media positus fumabat in ara,
<ovid. meta. 5.58>	Perculit et fractis confudit in ossibus ora.
<ovid. meta. 5.59>	Hunc ubi laudatos iactantem in sanguine uultus
<ovid. meta. 5.60>	Assyrius uidit Lycabas, iunctissimus illi
<ovid. meta. 5.61>	Et comes et ueri non dissimulator amoris,
<ovid. meta. 5.62>	Postquam exhalantem sub acerbo uulnere uitam
<ovid. meta. 5.63>	Deplorauit Athin, quos ille tetenderat arcus
<ovid. meta. 5.64>	Adripit et "mecum tibi sint certamina" dixit,
<ovid. meta. 5.65>	"Nec longum pueri fato laetabere, quo plus
<ovid. meta. 5.66>	Inuidiae quam laudis habes." haec omnia nondum
<ovid. meta. 5.67>	Dixerat, emicuit neruo penetrabile telum
<ovid. meta. 5.68>	Vitatumque tamen sinuosa ueste pependit.
<ovid. meta. 5.69>	Vertit in hunc harpen spectatam caede Medusae
<ovid. meta. 5.70>	Acrisioniades adigitque in pectus; at ille
<ovid. meta. 5.71>	Iam moriens oculis sub nocte natantibus atra
<ovid. meta. 5.72>	Circumspexit Athin seque adclinauit ad illum
<ovid. meta. 5.73>	Et tulit ad manes iunctae solacia mortis.
<ovid. meta. 5.74>	Ecce Suenites, genitus Metione, Phorbas
<ovid. meta. 5.75>	Et Libys Amphimedon, auidi committere pugnam,
<ovid. meta. 5.76>	Sanguine, quo late tellus madefacta tepebat,
<ovid. meta. 5.77>	Conciderant lapsi; surgentibus obstitit ensis,
<ovid. meta. 5.78>	Alterius costis, iugulo Phorbantis adactus.
<ovid. meta. 5.79>	At non Actoriden Erytum, cui lata bipennis
<ovid. meta. 5.80>	Telum erat, admoto Perseus petit ense, sed altis
<ovid. meta. 5.81>	Exstantem signis multaeque in pondere massae
<ovid. meta. 5.82>	Ingentem manibus tollit cratera duabus
<ovid. meta. 5.83>	Infligitque uiro: rutilum uomit ille cruorem
<ovid. meta. 5.84>	Et resupinus humum moribundo uertice pulsat.
<ovid. meta. 5.85>	Inde Semiramio Polydegmona sanguine cretum
<ovid. meta. 5.86>	Caucasiumque Abarim Sperchionidenque Lycetum
<ovid. meta. 5.87>	Intonsumque comas Helicem Phlegyamque Clytumque
<ovid. meta. 5.88>	Sternit et exstructos morientum calcat aceruos.
<ovid. meta. 5.89>	Nec Phineus ausus concurrere comminus hosti
<ovid. meta. 5.90>	Intorquet iaculum: quod detulit error in Idan
<ovid. meta. 5.91>	Expertem frustra belli et neutra arma secutum.
<ovid. meta. 5.92>	Ille tuens oculis inmitem Phinea toruis
<ovid. meta. 5.93>	"Quandoquidem in partes" ait "abstrahor, accipe, Phineu,
<ovid. meta. 5.94>	Quem fecisti hostem, pensaque hoc uulnere uulnus!"
<ovid. meta. 5.95>	Iamque remissurus tractum de uulnere telum
<ovid. meta. 5.96>	Sanguine defectos cecidit conlapsus in artus.
<ovid. meta. 5.97>	Tum quoque Cephenum post regem primus Hodites
<ovid. meta. 5.98>	Ense iacet Clymeni; Prothoenora percutit Hypseus,
<ovid. meta. 5.99>	Hypsea Lyncides. fuit et grandaeuus in illis
<ovid. meta. 5.100>	Emathion, aequi cultor timidusque deorum,
<ovid. meta. 5.101>	Qui, quoniam prohibent anni bellare, loquendo
<ovid. meta. 5.102>	Pugnat et incessit scelerataque deuouet arma.
<ovid. meta. 5.103>	Huic Chromis amplexo tremulis altaria palmis
<ovid. meta. 5.104>	Decutit ense caput, quod protinus incidit arae
<ovid. meta. 5.105>	Atque ibi semianimi uerba exsecrantia lingua
<ovid. meta. 5.106>	Edidit et medios animam exspirauit in ignes.
<ovid. meta. 5.107>	Hinc gemini fratres Broteasque et caestibus Ammon
<ovid. meta. 5.108>	Inuicti, uinci si possent caestibus enses,
<ovid. meta. 5.109>	Phinea cecidere manu Cererisque sacerdos
<ovid. meta. 5.110>	Ampycus albenti uelatus tempora uitta;
<ovid. meta. 5.111>	Tu quoque, Lampetide, non hos adhibendus ad usus,
<ovid. meta. 5.112>	Sed qui, pacis opus, citharam cum uoce moueres:
<ovid. meta. 5.113>	Iussus eras celebrare dapes festumque canendo.
<ovid. meta. 5.114>	Quem procul adstantem plectrumque inbelle tenentem
<ovid. meta. 5.115>	Paetalus inridens "Stygiis cane cetera" dixit
<ovid. meta. 5.116>	"Manibus" et laeuo mucronem tempore fixit;
<ovid. meta. 5.117>	Concidit et digitis morientibus ille retemptat
<ovid. meta. 5.118>	Fila lyrae, casuque fuit miserabile carmen.
<ovid. meta. 5.119>	Nec sinit hunc inpune ferox cecidisse Lycormas
<ovid. meta. 5.120>	Raptaque de dextro robusta repagula posti
<ovid. meta. 5.121>	Ossibus inlisit mediae ceruicis, at ille
<ovid. meta. 5.122>	Procubuit terrae mactati more iuuenci.
<ovid. meta. 5.123>	Demere temptabat laeui quoque robora postis
<ovid. meta. 5.124>	Cinyphius Pelates: temptanti dextera fixa est
<ovid. meta. 5.125>	Cuspide Marmaridae Corythi lignoque cohaesit;
<ovid. meta. 5.126>	Haerenti latus hausit Abas, nec corruit ille,
<ovid. meta. 5.127>	Sed retinente manum moriens e poste pependit.
<ovid. meta. 5.128>	Sternitur et Melaneus Perseia castra secutus
<ovid. meta. 5.129>	Et Nasamoniaci Dorylas ditissimus agri,
<ovid. meta. 5.130>	Diues agri Dorylas, quo non possederat alter
<ovid. meta. 5.131>	Latius aut totidem tollebat turis aceruos.
<ovid. meta. 5.132>	Huius in obliquo missum stetit inguine ferrum:
<ovid. meta. 5.133>	Letifer ille locus; quem postquam uulneris auctor
<ovid. meta. 5.134>	Singultantem animam et uersantem lumina uidit
<ovid. meta. 5.135>	Bactrius Halcyoneus, "hoc, quod premis" inquit "habeto
<ovid. meta. 5.136>	De tot agris terrae" corpusque exsangue reliquit.
<ovid. meta. 5.137>	Torquet in hunc hastam calido de uulnere raptam
<ovid. meta. 5.138>	Vltor Abantiades, media quae nare recepta
<ovid. meta. 5.139>	Ceruice exacta est in partesque eminet ambas,
<ovid. meta. 5.140>	Dumque manum Fortuna iuuat, Clytiumque Claninque
<ovid. meta. 5.141>	Matre satos una diuerso uulnere fudit;
<ovid. meta. 5.142>	Nam Clytii per utrumque graui librata lacerto
<ovid. meta. 5.143>	Fraxinus acta femur, iaculum Clanis ore momordit.
<ovid. meta. 5.144>	Occidit et Celadon Mendesius, occidit Astreus
<ovid. meta. 5.145>	Matre Palaestina, dubio genitore creatus,
<ovid. meta. 5.146>	Aethionque sagax quondam uentura uidere,
<ovid. meta. 5.147>	Tunc aue deceptus falsa, regisque Thoactes
<ovid. meta. 5.148>	Armiger et caeso genitore infamis Agyrtes.
<ovid. meta. 5.149>	Plus tamen exhausto superest; namque omnibus unum
<ovid. meta. 5.150>	Opprimere est animus, coniurata undique pugnant
<ovid. meta. 5.151>	Agmina pro causa meritum inpugnante fidemque.
<ovid. meta. 5.152>	Hac pro parte socer frustra pius et noua coniunx
<ovid. meta. 5.153>	Cum genetrice fauent ululatuque atria conplent,
<ovid. meta. 5.154>	Sed sonus armorum superat gemitusque cadentum,
<ovid. meta. 5.155>	Pollutosque simul multo Bellona penates
<ovid. meta. 5.156>	Sanguine perfundit renouataque proelia miscet.
<ovid. meta. 5.157>	Circueunt unum Phineus et mille secuti
<ovid. meta. 5.158>	Phinea; tela uolant hiberna grandine plura
<ovid. meta. 5.159>	Praeter utrumque latus praeterque et lumen et aures.
<ovid. meta. 5.160>	Adplicat hic umeros ad magnae saxa columnae
<ovid. meta. 5.161>	Tutaque terga gerens aduersaque in agmina uersus
<ovid. meta. 5.162>	Sustinet instantes; instabat parte sinistra
<ovid. meta. 5.163>	Chaonius Molpeus, dextra Nabataeus Echemmon.
<ovid. meta. 5.164>	Tigris ut auditis diuersa ualle duorum
<ovid. meta. 5.165>	Exstimulata fame mugitibus armentorum
<ovid. meta. 5.166>	Nescit, utro potius ruat, et ruere ardet utroque:
<ovid. meta. 5.167>	Sic dubius Perseus, dextra laeuane feratur,
<ovid. meta. 5.168>	Molpea traiecti summouit uulnere cruris
<ovid. meta. 5.169>	Contentusque fuga est; neque enim dat tempus Echemmon;
<ovid. meta. 5.170>	Sed furit et cupiens alto dare uulnera collo
<ovid. meta. 5.171>	Non circumspectis exactum uiribus ensem
<ovid. meta. 5.172>	Fregit, et extrema percussae parte columnae
<ovid. meta. 5.173>	Lammina dissiluit dominique in gutture fixa est.
<ovid. meta. 5.174>	Non tamen ad letum causas satis illa ualentes
<ovid. meta. 5.175>	Plaga dedit: trepidum Perseus et inertia frustra
<ovid. meta. 5.176>	Bracchia tendentem Cyllenide confodit harpe.
<ovid. meta. 5.177>	Verum ubi uirtutem turbae succumbere uidit,
<ovid. meta. 5.178>	"Auxilium" Perseus "quoniam sic cogitis ipsi,"
<ovid. meta. 5.179>	Dixit "ab hoste petam. uultus auertite uestros,
<ovid. meta. 5.180>	Siquis amicus adest" et Gorgonis extulit ora.
<ovid. meta. 5.181>	"Quaere alium, tua quem moueant oracula" dixit
<ovid. meta. 5.182>	Thescelus, utque manu iaculum fatale parabat
<ovid. meta. 5.183>	Mittere, in hoc haesit signum de marmore gestu.
<ovid. meta. 5.184>	Proximus huic Ampyx animi plenissima magni
<ovid. meta. 5.185>	Pectora Lyncidae gladio petit, inque petendo
<ovid. meta. 5.186>	Dextera deriguit nec citra mota nec ultra est.
<ovid. meta. 5.187>	At Nileus, qui se genitum septemplice Nilo
<ovid. meta. 5.188>	Ementitus erat, clipeo quoque flumina septem
<ovid. meta. 5.189>	Argento partim, partim caelauerat auro,
<ovid. meta. 5.190>	"Adspice," ait "Perseu, nostrae primordia gentis!
<ovid. meta. 5.191>	Magna feres tacitas solacia mortis ad umbras,
<ovid. meta. 5.192>	A tanto cecidisse uiro" - pars ultima uocis
<ovid. meta. 5.193>	In medio suppressa sono est, adapertaque uelle
<ovid. meta. 5.194>	Ora loqui credas, nec sunt ea peruia uerbis.
<ovid. meta. 5.195>	Increpat hos "uitio" que "animi, non uiribus" inquit
<ovid. meta. 5.196>	"Gorgoneis torpetis" Eryx, "incurrite mecum
<ovid. meta. 5.197>	Et prosternite humi iuuenem magica arma mouentem!"
<ovid. meta. 5.198>	Incursurus erat: tenuit uestigia tellus,
<ovid. meta. 5.199>	Inmotusque silex armataque mansit imago.
<ovid. meta. 5.200>	Hi tamen ex merito poenas subiere, sed unus
<ovid. meta. 5.201>	Miles erat Persei, pro quo dum pugnat, Aconteus,
<ovid. meta. 5.202>	Gorgone conspecta saxo concreuit oborto;
<ovid. meta. 5.203>	Quem ratus Astyages etiamnum uiuere, longo
<ovid. meta. 5.204>	Ense ferit: sonuit tinnitibus ensis acutis;
<ovid. meta. 5.205>	Dum stupet Astyages, naturam traxit eandem
<ovid. meta. 5.206>	Marmoreoque manet uultus mirantis in ore.
<ovid. meta. 5.207>	Nomina longa mora est media de plebe uirorum
<ovid. meta. 5.208>	Dicere: bis centum restabant corpora pugnae,
<ovid. meta. 5.209>	Gorgone bis centum riguerunt corpora uisa.
<ovid. meta. 5.210>	Paenitet iniusti tunc denique Phinea belli.
<ovid. meta. 5.211>	Sed quid agat? simulacra uidet diuersa figuris
<ovid. meta. 5.212>	Agnoscitque suos et nomine quemque uocatum
<ovid. meta. 5.213>	Poscit opem credensque parum sibi proxima tangit
<ovid. meta. 5.214>	Corpora: marmor erant; auertitur atque ita supplex
<ovid. meta. 5.215>	Confessasque manus obliquaque bracchia tendens
<ovid. meta. 5.216>	"Vincis," ait "Perseu! remoue tua monstra, tuaeque
<ovid. meta. 5.217>	Saxificos uultus, quaecumque ea, tolle Medusae:
<ovid. meta. 5.218>	Tolle, precor. non nos odium regnique cupido
<ovid. meta. 5.219>	Conpulit ad bellum: pro coniuge mouimus arma;
<ovid. meta. 5.220>	Causa fuit meritis melior tua, tempore nostra.
<ovid. meta. 5.221>	Non cessisse piget; nihil, o fortissime, praeter
<ovid. meta. 5.222>	Hanc animam concede mihi, tua cetera sunto."
<ovid. meta. 5.223>	Talia dicenti neque eum, quem uoce rogabat,
<ovid. meta. 5.224>	Respicere audenti "quod" ait, "timidissime Phineu,
<ovid. meta. 5.225>	Et possum tribuisse et magnum est munus inerti,
<ovid. meta. 5.226>	(Pone metum) tribuam: nullo uiolabere ferro;
<ovid. meta. 5.227>	Quin etiam mansura dabo monimenta per aeuum,
<ovid. meta. 5.228>	Inque domo soceri semper spectabere nostri,
<ovid. meta. 5.229>	Vt mea se sponsi soletur imagine coniunx."
<ovid. meta. 5.230>	Dixit et in partem Phorcynida transtulit illam,
<ovid. meta. 5.231>	Ad quam se trepido Phineus obuerterat ore.
<ovid. meta. 5.232>	Tum quoque conanti sua uertere lumina ceruix
<ovid. meta. 5.233>	Deriguit, saxoque oculorum induruit umor;
<ovid. meta. 5.234>	Sed tamen os timidum uultusque in marmore supplex
<ovid. meta. 5.235>	Submissaeque manus faciesque obnoxia mansit.
<ovid. meta. 5.236>	Victor Abantiades patrios cum coniuge muros
<ovid. meta. 5.237>	Intrat et inmeriti uindex ultorque parentis
<ovid. meta. 5.238>	Adgreditur Proetum: nam fratre per arma fugato
<ovid. meta. 5.239>	Acrisioneas Proetus possederat arces,
<ovid. meta. 5.240>	Sed nec ope armorum nec, quam male ceperat, arce
<ovid. meta. 5.241>	Torua colubriferi superauit lumina monstri.
<ovid. meta. 5.242>	Te tamen, o paruae rector, Polydecta, Seriphi,
<ovid. meta. 5.243>	Nec iuuenis uirtus per tot spectata labores
<ovid. meta. 5.244>	Nec mala mollierant, sed inexorabile durus
<ovid. meta. 5.245>	Exerces odium, nec iniqua finis in ira est.
<ovid. meta. 5.246>	Detrectas etiam laudem fictamque Medusae
<ovid. meta. 5.247>	Arguis esse necem. "dabimus tibi pignora ueri.
<ovid. meta. 5.248>	Parcite luminibus!" Perseus ait oraque regis
<ovid. meta. 5.249>	Ore Medusaeo silicem sine sanguine fecit.
<ovid. meta. 5.250>	Hactenus aurigenae comitem Tritonia fratri
<ovid. meta. 5.251>	Se dedit: inde caua circumdata nube Seriphon
<ovid. meta. 5.252>	Deserit, a dextra Cythno Gyaroque relictis,
<ovid. meta. 5.253>	Quaque super pontum uia uisa breuissima, Thebas
<ovid. meta. 5.254>	Virgineumque Helicona petit; quo monte potita
<ovid. meta. 5.255>	Constitit et doctas sic est adfata sorores:
<ovid. meta. 5.256>	"Fama noui fontis nostras peruenit ad aures,
<ovid. meta. 5.257>	Dura Medusaei quem praepetis ungula rupit.
<ovid. meta. 5.258>	Is mihi causa uiae: uolui mirabile factum
<ovid. meta. 5.259>	Cernere; uidi ipsum materno sanguine nasci."
<ovid. meta. 5.260>	Excipit Vranie: "quaecumque est causa uidendi
<ovid. meta. 5.261>	Has tibi, diua, domos, animo gratissima nostro es.
<ovid. meta. 5.262>	Vera tamen fama est: est Pegasus huius origo
<ovid. meta. 5.263>	Fontis," et ad latices deduxit Pallada sacros.
<ovid. meta. 5.264>	Quae mirata diu factas pedis ictibus undas
<ovid. meta. 5.265>	Siluarum lucos circumspicit antiquarum,
<ovid. meta. 5.266>	Antraque et innumeris distinctas floribus herbas
<ovid. meta. 5.267>	Felicesque uocat pariter studioque locoque
<ovid. meta. 5.268>	Mnemonidas; quam sic adfata est una sororum:
<ovid. meta. 5.269>	"O, nisi te uirtus opera ad maiora tulisset,
<ovid. meta. 5.270>	In partem uentura chori Tritonia nostri,
<ovid. meta. 5.271>	Vera refers, meritoque probas artesque locumque,
<ovid. meta. 5.272>	Et gratam sortem, tutae modo simus, habemus.
<ovid. meta. 5.273>	Sed (uetitum est adeo sceleri nihil) omnia terrent
<ovid. meta. 5.274>	Virgineas mentes, dirusque ante ora Pyreneus
<ovid. meta. 5.275>	Vertitur, et nondum tota me mente recepi.
<ovid. meta. 5.276>	Daulida Threicio Phoceaque milite rura
<ovid. meta. 5.277>	Ceperat ille ferox iniustaque regna tenebat.
<ovid. meta. 5.278>	Templa petebamus Parnasia: uidit euntes
<ovid. meta. 5.279>	Nostraque fallaci ueneratus numina uultu
<ovid. meta. 5.280>	"Mnemonides" (cognorat enim) "consistite" dixit
<ovid. meta. 5.281>	"Nec dubitate, precor, tecto graue sidus et imbrem"
<ovid. meta. 5.282>	(Imber erat) "uitare meo: subiere minores
<ovid. meta. 5.283>	Saepe casas superi." dictis et tempore motae
<ovid. meta. 5.284>	Adnuimusque uiro primasque intrauimus aedes.
<ovid. meta. 5.285>	Desierant imbres, uictoque aquilonibus austro
<ovid. meta. 5.286>	Fusca repurgato fugiebant nubila caelo;
<ovid. meta. 5.287>	Inpetus ire fuit: claudit sua tecta Pyreneus
<ovid. meta. 5.288>	Vimque parat; quam nos sumptis effugimus alis.
<ovid. meta. 5.289>	Ipse secuturo similis stetit arduus arce
<ovid. meta. 5.290>	"Qua" que "uia est uobis, erit et mihi" dixit "eadem,"
<ovid. meta. 5.291>	Seque iacit uecors e summae culmine turris
<ovid. meta. 5.292>	Et cadit in uultus discussisque ossibus oris
<ovid. meta. 5.293>	Tundit humum moriens scelerato sanguine tinctam."
<ovid. meta. 5.294>	Musa loquebatur: pennae sonuere per auras,
<ovid. meta. 5.295>	Voxque salutantum ramis ueniebat ab altis.
<ovid. meta. 5.296>	Suspicit et linguae quaerit tam certa loquentes
<ovid. meta. 5.297>	Vnde sonent hominemque putat Ioue nata locutum.
<ovid. meta. 5.298>	Ales erat, numeroque nouem sua fata querentes
<ovid. meta. 5.299>	Institerant ramis imitantes omnia picae.
<ovid. meta. 5.300>	Miranti sic orsa deae dea: "nuper et istae
<ovid. meta. 5.301>	Auxerunt uolucrum uictae certamine turbam.
<ovid. meta. 5.302>	Pieros has genuit Pellaeis diues in aruis;
<ovid. meta. 5.303>	Paeonis Euippe mater fuit: illa potentem
<ovid. meta. 5.304>	Lucinam nouiens, nouiens paritura, uocauit.
<ovid. meta. 5.305>	Intumuit numero stolidarum turba sororum
<ovid. meta. 5.306>	Perque tot Haemonias et per tot Achaidas urbes
<ovid. meta. 5.307>	Huc uenit et tali committit proelia uoce:
<ovid. meta. 5.308>	"Desinite indoctum uana dulcedine uulgus
<ovid. meta. 5.309>	Fallere. nobiscum, siqua est fiducia uobis,
<ovid. meta. 5.310>	Thespiades, certate, deae. nec uoce nec arte
<ovid. meta. 5.311>	Vincemur totidemque sumus. uel cedite uictae
<ovid. meta. 5.312>	Fonte Medusaeo et Hyantea Aganippe,
<ovid. meta. 5.313>	Vel nos Emathiis ad Paeonas usque niuosos
<ovid. meta. 5.314>	Cedamus campis. dirimant certamina nymphae."
<ovid. meta. 5.315>	Turpe quidem contendere erat, sed cedere uisum
<ovid. meta. 5.316>	Turpius; electae iurant per flumina nymphae
<ovid. meta. 5.317>	Factaque de uiuo pressere sedilia saxo.
<ovid. meta. 5.318>	Tunc sine sorte prior, quae se certare professa est,
<ovid. meta. 5.319>	Bella canit superum falsoque in honore Gigantas
<ovid. meta. 5.320>	Ponit et extenuat magnorum facta deorum,
<ovid. meta. 5.321>	Emissumque ima de sede Typhoea terrae
<ovid. meta. 5.322>	Caelitibus fecisse metum cunctosque dedisse
<ovid. meta. 5.323>	Terga fugae, donec fessos Aegyptia tellus
<ovid. meta. 5.324>	Ceperit et septem discretus in ostia Nilus.
<ovid. meta. 5.325>	Huc quoque terrigenam uenisse Typhoea narrat
<ovid. meta. 5.326>	Et se mentitis superos celasse figuris
<ovid. meta. 5.327>	"Dux" que "gregis" dixit "fit Iuppiter, unde recuruis
<ovid. meta. 5.328>	Nunc quoque formatus Libys est cum cornibus Ammon;
<ovid. meta. 5.329>	Delius in coruo est, proles Semeleia capro,
<ovid. meta. 5.330>	Fele soror Phoebi, niuea Saturnia uacca,
<ovid. meta. 5.331>	Pisce Venus latuit, Cyllenius ibidis alis."
<ovid. meta. 5.332>	Hactenus ad citharam uocalia mouerat ora:
<ovid. meta. 5.333>	Poscimur Aonides - sed forsitan otia non sint,
<ovid. meta. 5.334>	Nec nostris praebere uacet tibi cantibus aures?"
<ovid. meta. 5.335>	"Ne dubita uestrumque mihi refer ordine carmen"
<ovid. meta. 5.336>	Pallas ait nemorisque leui consedit in umbra.
<ovid. meta. 5.337>	Musa refert: "dedimus summam certaminis uni.
<ovid. meta. 5.338>	Surgit et inmissos hedera collecta capillos
<ovid. meta. 5.339>	Calliope querulas praetemptat pollice chordas
<ovid. meta. 5.340>	Atque haec percussis subiungit carmina neruis:
<ovid. meta. 5.341>	"Prima Ceres unco glaebam dimouit aratro,
<ovid. meta. 5.342>	Prima dedit fruges alimentaque mitia terris,
<ovid. meta. 5.343>	Prima dedit leges: Cereris sunt omnia munus.
<ovid. meta. 5.344>	Illa canenda mihi est; utinam modo dicere possim
<ovid. meta. 5.345>	Carmina digna dea! certe dea carmine digna est.
<ovid. meta. 5.346>	Vasta Giganteis ingesta est insula membris
<ovid. meta. 5.347>	Trinacris et magnis subiectum molibus urget
<ovid. meta. 5.348>	Aetherias ausum sperare Typhoea sedes.
<ovid. meta. 5.349>	Nititur ille quidem pugnatque resurgere saepe,
<ovid. meta. 5.350>	Dextra sed Ausonio manus est subiecta Peloro,
<ovid. meta. 5.351>	Laeua, Pachyne, tibi, Lilybaeo crura premuntur;
<ovid. meta. 5.352>	Degrauat Aetna caput; sub qua resupinus harenas
<ovid. meta. 5.353>	Eiectat flammamque ferox uomit ore Typhoeus.
<ovid. meta. 5.354>	Saepe remoliri luctatur pondera terrae
<ovid. meta. 5.355>	Oppidaque et magnos deuoluere corpore montes:
<ovid. meta. 5.356>	Inde tremit tellus, et rex pauet ipse silentum,
<ovid. meta. 5.357>	Ne pateat latoque solum retegatur hiatu
<ovid. meta. 5.358>	Inmissusque dies trepidantes terreat umbras.
<ovid. meta. 5.359>	Hanc metuens cladem tenebrosa sede tyrannus
<ovid. meta. 5.360>	Exierat curruque atrorum uectus equorum
<ovid. meta. 5.361>	Ambibat Siculae cautus fundamina terrae;
<ovid. meta. 5.362>	Postquam exploratum satis est loca nulla labare
<ovid. meta. 5.363>	Depositoque metu uidet hunc Erycina uagantem,
<ovid. meta. 5.364>	Monte suo residens natumque amplexa uolucrem
<ovid. meta. 5.365>	"Arma manusque meae, mea, nate, potentia" dixit,
<ovid. meta. 5.366>	"Illa, quibus superas omnes, cape tela, Cupido,
<ovid. meta. 5.367>	Inque dei pectus celeres molire sagittas,
<ovid. meta. 5.368>	Cui triplicis cessit fortuna nouissima regni.
<ovid. meta. 5.369>	Tu superos ipsumque Iouem, tu numina ponti
<ovid. meta. 5.370>	Victa domas ipsumque, regit qui numina ponti.
<ovid. meta. 5.371>	Tartara quid cessant? cur non matrisque tuumque
<ovid. meta. 5.372>	Imperium profers? agitur pars tertia mundi!
<ovid. meta. 5.373>	Et tamen in caelo, quae iam patientia nostra est,
<ovid. meta. 5.374>	Spernimur, ac mecum uires minuuntur Amoris.
<ovid. meta. 5.375>	Pallada nonne uides iaculatricemque Dianam
<ovid. meta. 5.376>	Abscessisse mihi? Cereris quoque filia uirgo,
<ovid. meta. 5.377>	Si patiemur, erit: nam spes adfectat easdem.
<ovid. meta. 5.378>	At tu pro socio, siqua est ea gratia, regno
<ovid. meta. 5.379>	Iunge deam patruo!" dixit Venus. ille pharetram
<ovid. meta. 5.380>	Soluit et arbitrio matris de mille sagittis
<ovid. meta. 5.381>	Vnam seposuit, sed qua nec acutior ulla
<ovid. meta. 5.382>	Nec minus incerta est nec quae magis audiat arcum,
<ovid. meta. 5.383>	Oppositoque genu curuauit flexile cornum
<ovid. meta. 5.384>	Inque cor hamata percussit harundine Ditem.
<ovid. meta. 5.385>	Haud procul Hennaeis lacus est a moenibus altae,
<ovid. meta. 5.386>	Nomine Pergus, aquae; non illo plura Caystros
<ovid. meta. 5.387>	Carmina cygnorum labentibus edit in undis.
<ovid. meta. 5.388>	Silua coronat aquas cingens latus omne suisque
<ovid. meta. 5.389>	Frondibus ut uelo Phoebeos submouet ictus.
<ovid. meta. 5.390>	Frigora dant rami, Tyrios humus umida flores:
<ovid. meta. 5.391>	Perpetuum uer est. quo dum Proserpina luco
<ovid. meta. 5.392>	Ludit et aut uiolas aut candida lilia carpit,
<ovid. meta. 5.393>	Dumque puellari studio calathosque sinumque
<ovid. meta. 5.394>	Inplet et aequales certat superare legendo,
<ovid. meta. 5.395>	Paene simul uisa est dilectaque raptaque Diti:
<ovid. meta. 5.396>	Vsque adeo est properatus amor. dea territa maesto
<ovid. meta. 5.397>	Et matrem et comites, sed matrem saepius, ore
<ovid. meta. 5.398>	Clamat, et, ut summa uestem laniarat ab ora,
<ovid. meta. 5.399>	Conlecti flores tunicis cecidere remissis,
<ovid. meta. 5.400>	Tantaque simplicitas puerilibus adfuit annis:
<ovid. meta. 5.401>	Haec quoque uirgineum mouit iactura dolorem.
<ovid. meta. 5.402>	Raptor agit currus et nomine quemque uocando
<ovid. meta. 5.403>	Exhortatur equos, quorum per colla iubasque
<ovid. meta. 5.404>	Excutit obscura tinctas ferrugine habenas,
<ovid. meta. 5.405>	Perque lacus altos et olentia sulphure fertur
<ovid. meta. 5.406>	Stagna Palicorum rupta feruentia terra
<ovid. meta. 5.407>	Et qua Bacchiadae, bimari gens orta Corintho,
<ovid. meta. 5.408>	Inter inaequales posuerunt moenia portus.
<ovid. meta. 5.409>	Est medium Cyanes et Pisaeae Arethusae,
<ovid. meta. 5.410>	Quod coit angustis inclusum cornibus aequor:
<ovid. meta. 5.411>	Hic fuit, a cuius stagnum quoque nomine dictum est,
<ovid. meta. 5.412>	Inter Sicelidas Cyane celeberrima nymphas;
<ovid. meta. 5.413>	Gurgite quae medio summa tenus exstitit aluo
<ovid. meta. 5.414>	Agnouitque deam. "nec longius ibitis!" inquit,
<ovid. meta. 5.415>	"Non potes inuitae Cereris gener esse: roganda,
<ovid. meta. 5.416>	Non rapienda fuit. quodsi conponere magnis
<ovid. meta. 5.417>	Parua mihi fas est, et me dilexit Anapis,
<ovid. meta. 5.418>	Exorata tamen, nec, ut haec, exterrita nupsi."
<ovid. meta. 5.419>	Dixit et in partes diuersas bracchia tendens
<ovid. meta. 5.420>	Obstitit. haud ultra tenuit Saturnius iram
<ovid. meta. 5.421>	Terribilesque hortatus equos in gurgitis ima
<ovid. meta. 5.422>	Contortum ualido sceptrum regale lacerto
<ovid. meta. 5.423>	Condidit. icta uiam tellus in Tartara fecit
<ovid. meta. 5.424>	Et pronos currus medio cratere recepit.
<ovid. meta. 5.425>	At Cyane raptamque deam contemptaque fontis
<ovid. meta. 5.426>	Iura sui maerens, inconsolabile uulnus
<ovid. meta. 5.427>	Mente gerit tacita lacrimisque absumitur omnis
<ovid. meta. 5.428>	Et, quarum fuerat magnum modo numen, in illas
<ovid. meta. 5.429>	Extenuatur aquas: molliri membra uideres,
<ovid. meta. 5.430>	Ossa pati flexus, ungues posuisse rigorem,
<ovid. meta. 5.431>	Primaque de tota tenuissima quaeque liquescunt,
<ovid. meta. 5.432>	Caerulei crines digitique et crura pedesque:
<ovid. meta. 5.433>	Nam breuis in gelidas membris exilibus undas
<ovid. meta. 5.434>	Transitus est; post haec umeri tergusque latusque
<ovid. meta. 5.435>	Pectoraque in tenues abeunt euanida riuos;
<ovid. meta. 5.436>	Denique pro uiuo uitiatas sanguine uenas
<ovid. meta. 5.437>	Lympha subit, restatque nihil, quod prendere posses.
<ovid. meta. 5.438>	Interea pauidae nequiquam filia matri
<ovid. meta. 5.439>	Omnibus est terris, omni quaesita profundo:
<ovid. meta. 5.440>	Illam non udis ueniens Aurora capillis
<ovid. meta. 5.441>	Cessantem uidit, non Hesperus; illa duabus
<ovid. meta. 5.442>	Flammiferas pinus manibus succendit ab Aetna
<ovid. meta. 5.443>	Perque pruinosas tulit inrequieta tenebras.
<ovid. meta. 5.444>	Rursus ubi alma dies hebetarat sidera, natam
<ovid. meta. 5.445>	Solis ab occasu solis quaerebat ad ortus.
<ovid. meta. 5.446>	Fessa labore sitim conceperat, oraque nulli
<ovid. meta. 5.447>	Conluerant fontes, cum tectam stramine uidit
<ovid. meta. 5.448>	Forte casam paruasque fores pulsauit; at inde
<ovid. meta. 5.449>	Prodit anus diuamque uidet lymphamque roganti
<ovid. meta. 5.450>	Dulce dedit, tosta quod texerat ante polenta.
<ovid. meta. 5.451>	Dum bibit illa datum, duri puer oris et audax
<ovid. meta. 5.452>	Constitit ante deam risitque auidamque uocauit.
<ovid. meta. 5.453>	Offensa est neque adhuc epota parte loquentem
<ovid. meta. 5.454>	Cum liquido mixta perfudit diua polenta;
<ovid. meta. 5.455>	Conbibit os maculas et, quae modo bracchia gessit,
<ovid. meta. 5.456>	Crura gerit, cauda est mutatis addita membris,
<ovid. meta. 5.457>	Inque breuem formam, ne sit uis magna nocendi,
<ovid. meta. 5.458>	Contrahitur, paruaque minor mensura lacerta est.
<ovid. meta. 5.459>	Mirantem flentemque et tangere monstra parantem
<ovid. meta. 5.460>	Fugit anum latebramque petit aptumque colori
<ovid. meta. 5.461>	Nomen habet uariis stellatus corpora guttis.
<ovid. meta. 5.462>	Quas dea per terras et quas errauerit undas,
<ovid. meta. 5.463>	Dicere longa mora est: quaerenti defuit orbis.
<ovid. meta. 5.464>	Sicaniam repetit, dumque omnia lustrat eundo,
<ovid. meta. 5.465>	Venit et ad Cyanen; ea ni mutata fuisset,
<ovid. meta. 5.466>	Omnia narrasset, sed et os et lingua uolenti
<ovid. meta. 5.467>	Dicere non aderant, nec qua loqueretur habebat;
<ovid. meta. 5.468>	Signa tamen manifesta dedit notamque parenti
<ovid. meta. 5.469>	Illo forte loco delapsam in gurgite sacro
<ovid. meta. 5.470>	Persephones zonam summis ostendit in undis.
<ovid. meta. 5.471>	Quam simul agnouit, tamquam tunc denique raptam
<ovid. meta. 5.472>	Scisset, inornatos laniauit diua capillos
<ovid. meta. 5.473>	Et repetita suis percussit pectora palmis.
<ovid. meta. 5.474>	Nescit adhuc, ubi sit; terras tamen increpat omnes
<ovid. meta. 5.475>	Ingratasque uocat nec frugum munere dignas,
<ovid. meta. 5.476>	Trinacriam ante alias, in qua uestigia damni
<ovid. meta. 5.477>	Repperit. ergo illic saeua uertentia glaebas
<ovid. meta. 5.478>	Fregit aratra manu parilique irata colonos
<ovid. meta. 5.479>	Ruricolasque boues leto dedit aruaque iussit
<ovid. meta. 5.480>	Fallere depositum uitiataque semina fecit.
<ovid. meta. 5.481>	Fertilitas terrae latum uulgata per orbem
<ovid. meta. 5.482>	Falsa iacet: primis segetes moriuntur in herbis,
<ovid. meta. 5.483>	Et modo sol nimius, nimius modo corripit imber,
<ovid. meta. 5.484>	Sideraque uentique nocent, auidaeque uolucres
<ovid. meta. 5.485>	Semina iacta legunt; lolium tribulique fatigant
<ovid. meta. 5.486>	Triticeas messes et inexpugnabile gramen.
<ovid. meta. 5.487>	Tum caput Eleis Alpheias extulit undis
<ovid. meta. 5.488>	Rorantesque comas a fronte remouit ad aures
<ovid. meta. 5.489>	Atque ait: "o toto quaesitae uirginis orbe
<ovid. meta. 5.490>	Et frugum genetrix, inmensos siste labores,
<ovid. meta. 5.491>	Neue tibi fidae uiolenta irascere terrae!
<ovid. meta. 5.492>	Terra nihil meruit patuitque inuita rapinae;
<ovid. meta. 5.493>	Nec sum pro patria supplex: huc hospita ueni.
<ovid. meta. 5.494>	Pisa mihi patria est et ab Elide ducimus ortus;
<ovid. meta. 5.495>	Sicaniam peregrina colo, sed gratior omni
<ovid. meta. 5.496>	Haec mihi terra solo est: hos nunc Arethusa penates,
<ovid. meta. 5.497>	Hanc habeo sedem; quam tu, mitissima, serua!
<ovid. meta. 5.498>	Mota loco cur sim tantique per aequoris undas
<ovid. meta. 5.499>	Aduehar Ortygiam, ueniet narratibus hora
<ovid. meta. 5.500>	Tempestiua meis, cum tu curaque leuata
<ovid. meta. 5.501>	Et uultus melioris eris. mihi peruia tellus
<ovid. meta. 5.502>	Praebet iter subterque imas ablata cauernas
<ovid. meta. 5.503>	Hic caput attollo desuetaque sidera cerno.
<ovid. meta. 5.504>	Ergo dum Stygio sub terris gurgite labor,
<ovid. meta. 5.505>	Visa tua est oculis illic Proserpina nostris:
<ovid. meta. 5.506>	Illa quidem tristis neque adhuc interrita uultu,
<ovid. meta. 5.507>	Sed regina tamen, sed opaci maxima mundi,
<ovid. meta. 5.508>	Sed tamen inferni pollens matrona tyranni".
<ovid. meta. 5.509>	Mater ad auditas stupuit ceu saxea uoces
<ovid. meta. 5.510>	Attonitaeque diu similis fuit, utque dolore
<ovid. meta. 5.511>	Pulsa graui grauis est amentia, curribus auras
<ovid. meta. 5.512>	Exit in aetherias. ibi toto nubila uultu
<ovid. meta. 5.513>	Ante Iouem passis stetit inuidiosa capillis,
<ovid. meta. 5.514>	"Pro" que "meo ueni supplex tibi, Iuppiter," inquit
<ovid. meta. 5.515>	"Sanguine proque tuo. si nulla est gratia matris,
<ovid. meta. 5.516>	Nata patrem moueat, neu sit tibi cura precamur
<ovid. meta. 5.517>	Vilior illius, quod nostro est edita partu.
<ovid. meta. 5.518>	En quaesita diu tandem mihi nata reperta est,
<ovid. meta. 5.519>	Si reperire uocas amittere certius, aut si
<ovid. meta. 5.520>	Scire, ubi sit, reperire uocas. quod rapta, feremus,
<ovid. meta. 5.521>	Dummodo reddat eam! neque enim praedone marito
<ovid. meta. 5.522>	Filia digna tua est, si iam mea filia non est."
<ovid. meta. 5.523>	Iuppiter excepit: "commune est pignus onusque
<ovid. meta. 5.524>	Nata mihi tecum; sed si modo nomina rebus
<ovid. meta. 5.525>	Addere uera placet, non hoc iniuria factum,
<ovid. meta. 5.526>	Verum amor est, neque erit nobis gener ille pudori,
<ovid. meta. 5.527>	Tu modo, diua, uelis. ut desint cetera, quantum est
<ovid. meta. 5.528>	Esse Iouis fratrem! quid quod non cetera desunt
<ovid. meta. 5.529>	Nec cedit nisi sorte mihi! sed tanta cupido
<ovid. meta. 5.530>	Si tibi discidii est, repetet Proserpina caelum,
<ovid. meta. 5.531>	Lege tamen certa, si nullos contigit illic
<ovid. meta. 5.532>	Ore cibos; nam sic Parcarum foedere cautum est."
<ovid. meta. 5.533>	Dixerat, at Cereri certum est educere natam.
<ovid. meta. 5.534>	Non ita fata sinunt, quoniam ieiunia uirgo
<ovid. meta. 5.535>	Soluerat et, cultis dum simplex errat in hortis,
<ovid. meta. 5.536>	Puniceum curua decerpserat arbore pomum
<ovid. meta. 5.537>	Sumptaque pallenti septem de cortice grana
<ovid. meta. 5.538>	Presserat ore suo; solusque ex omnibus illud
<ovid. meta. 5.539>	Ascalaphus uidit, quem quondam dicitur Orphne,
<ovid. meta. 5.540>	Inter Auernales haud ignotissima nymphas,
<ovid. meta. 5.541>	Ex Acheronte suo siluis peperisse sub atris;
<ovid. meta. 5.542>	Vidit et indicio reditum crudelis ademit.
<ovid. meta. 5.543>	Ingemuit regina Erebi testemque profanam
<ovid. meta. 5.544>	Fecit auem sparsumque caput Phlegethontide lympha
<ovid. meta. 5.545>	In rostrum et plumas et grandia lumina uertit.
<ovid. meta. 5.546>	Ille sibi ablatus fuluis amicitur in alis
<ovid. meta. 5.547>	Inque caput crescit longosque reflectitur ungues
<ovid. meta. 5.548>	Vixque mouet natas per inertia bracchia pennas
<ovid. meta. 5.549>	Foedaque fit uolucris, uenturi nuntia luctus,
<ovid. meta. 5.550>	Ignauus bubo, dirum mortalibus omen.
<ovid. meta. 5.551>	Hic tamen indicio poenam linguaque uideri
<ovid. meta. 5.552>	Commeruisse potest: uobis, Acheloides, unde
<ovid. meta. 5.553>	Pluma pedesque auium, cum uirginis ora geratis?
<ovid. meta. 5.554>	An quia, cum legeret uernos Proserpina flores,
<ovid. meta. 5.555>	In comitum numero, doctae Sirenes, eratis?
<ovid. meta. 5.556>	Quam postquam toto frustra quaesistis in orbe,
<ovid. meta. 5.557>	Protinus, ut uestram sentirent aequora curam,
<ovid. meta. 5.558>	Posse super fluctus alarum insistere remis
<ovid. meta. 5.559>	Optastis facilesque deos habuistis et artus
<ovid. meta. 5.560>	Vidistis uestros subitis flauescere pennis;
<ovid. meta. 5.561>	Ne tamen ille canor mulcendas natus ad aures
<ovid. meta. 5.562>	Tantaque dos oris linguae deperderet usum,
<ovid. meta. 5.563>	Virginei uultus et uox humana remansit.
<ovid. meta. 5.564>	At medius fratrisque sui maestaeque sororis
<ovid. meta. 5.565>	Iuppiter ex aequo uoluentem diuidit annum:
<ovid. meta. 5.566>	Nunc dea, regnorum numen commune duorum,
<ovid. meta. 5.567>	Cum matre est totidem, totidem cum coniuge menses.
<ovid. meta. 5.568>	Vertitur extemplo facies et mentis et oris;
<ovid. meta. 5.569>	Nam, modo quae poterat Diti quoque maesta uideri,
<ovid. meta. 5.570>	Laeta deae frons est, ut sol, qui tectus aquosis
<ovid. meta. 5.571>	Nubibus ante fuit, uictis e nubibus exit.
<ovid. meta. 5.572>	Exigit alma Ceres, nata secura recepta,
<ovid. meta. 5.573>	Quae tibi causa fugae, cur sis, Arethusa, sacer fons.
<ovid. meta. 5.574>	Conticuere undae, quarum dea sustulit alto
<ovid. meta. 5.575>	Fonte caput uiridesque manu siccata capillos
<ovid. meta. 5.576>	Fluminis Elei ueteres narrauit amores.
<ovid. meta. 5.577>	"Pars ego nympharum, quae sunt in Achaide," dixit,
<ovid. meta. 5.578>	"Vna fui: nec me studiosius altera saltus
<ovid. meta. 5.579>	Legit nec posuit studiosius altera casses.
<ovid. meta. 5.580>	Sed quamuis formae numquam mihi fama petita est,
<ovid. meta. 5.581>	Quamuis fortis eram, formosae nomen habebam.
<ovid. meta. 5.582>	Nec mea me facies nimium laudata iuuabat,
<ovid. meta. 5.583>	Quaque aliae gaudere solent, ego rustica dote
<ovid. meta. 5.584>	Corporis erubui crimenque placere putaui.
<ovid. meta. 5.585>	Lassa reuertebar (memini) Stymphalide silua:
<ovid. meta. 5.586>	Aestus erat, magnumque labor geminauerat aestum.
<ovid. meta. 5.587>	Inuenio sine uertice aquas, sine murmure euntes,
<ovid. meta. 5.588>	Perspicuas ad humum, per quas numerabilis alte
<ovid. meta. 5.589>	Calculus omnis erat, quas tu uix ire putares;
<ovid. meta. 5.590>	Cana salicta dabant nutritaque populus unda
<ovid. meta. 5.591>	Sponte sua natas ripis decliuibus umbras:
<ovid. meta. 5.592>	Accessi primumque pedis uestigia tinxi,
<ovid. meta. 5.593>	Poplite deinde tenus neque eo contenta recingor
<ovid. meta. 5.594>	Molliaque inpono salici uelamina curuae
<ovid. meta. 5.595>	Nudaque mergor aquis; quas dum ferioque trahoque
<ovid. meta. 5.596>	Mille modis labens excussaque bracchia iacto,
<ovid. meta. 5.597>	Nescio quod medio sensi sub gurgite murmur
<ovid. meta. 5.598>	Territaque insisto propiori margine fontis.
<ovid. meta. 5.599>	"Quo properas, Arethusa?" suis Alpheus ab undis,
<ovid. meta. 5.600>	"Quo properas?" iterum rauco mihi dixerat ore.
<ovid. meta. 5.601>	Sicut eram, fugio sine uestibus: altera uestes
<ovid. meta. 5.602>	Ripa meas habuit. tanto magis instat et ardet,
<ovid. meta. 5.603>	Et, quia nuda fui, sum uisa paratior illi.
<ovid. meta. 5.604>	Sic ego currebam, sic me ferus ille premebat,
<ovid. meta. 5.605>	Vt fugere accipitrem penna trepidante columbae,
<ovid. meta. 5.606>	Vt solet accipiter trepidas urgere columbas.
<ovid. meta. 5.607>	Vsque sub Orchomenon Psophidaque Cyllenenque
<ovid. meta. 5.608>	Maenaliosque sinus gelidumque Erymanthon et Elim
<ovid. meta. 5.609>	Currere sustinui, nec me uelocior ille;
<ovid. meta. 5.610>	Sed tolerare diu cursus ego uiribus inpar
<ovid. meta. 5.611>	Non poteram, longi patiens erat ille laboris.
<ovid. meta. 5.612>	Per tamen et campos, per opertos arbore montes
<ovid. meta. 5.613>	Saxa quoque et rupes et, qua uia nulla, cucurri.
<ovid. meta. 5.614>	Sol erat a tergo: uidi praecedere longam
<ovid. meta. 5.615>	Ante pedes umbram, nisi si timor illa uidebat;
<ovid. meta. 5.616>	Sed certe sonitusque pedum terrebat, et ingens
<ovid. meta. 5.617>	Crinalis uittas adflabat anhelitus oris.
<ovid. meta. 5.618>	Fessa labore fugae "fer opem, deprendimur" inquam,
<ovid. meta. 5.619>	"Armigerae, Diana, tuae, cui saepe dedisti
<ovid. meta. 5.620>	Ferre tuos arcus inclusaque tela pharetra."
<ovid. meta. 5.621>	Mota dea est spissisque ferens e nubibus unam
<ovid. meta. 5.622>	Me super iniecit: lustrat caligine tectam
<ovid. meta. 5.623>	Amnis et ignarus circum caua nubila quaerit
<ovid. meta. 5.624>	Bisque locum, quo me dea texerat, inscius ambit
<ovid. meta. 5.625>	Et bis "io Arethusa, io Arethusa!" uocauit.
<ovid. meta. 5.626>	Quid mihi tunc animi miserae fuit? anne quod agnae est,
<ovid. meta. 5.627>	Siqua lupos audit circum stabula alta frementes,
<ovid. meta. 5.628>	Aut lepori, qui uepre latens hostilia cernit
<ovid. meta. 5.629>	Ora canum nullosque audet dare corpore motus?
<ovid. meta. 5.630>	Non tamen abscedit; neque enim uestigia cernit
<ovid. meta. 5.631>	Longius ulla pedum: seruat nubemque locumque.
<ovid. meta. 5.632>	Occupat obsessos sudor mihi frigidus artus
<ovid. meta. 5.633>	Caeruleaeque cadunt toto de corpore guttae,
<ovid. meta. 5.634>	Quaque pedem moui, manat locus, eque capillis
<ovid. meta. 5.635>	Ros cadit, et citius, quam nunc tibi facta renarro,
<ovid. meta. 5.636>	In latices mutor. sed enim cognoscit amatas
<ovid. meta. 5.637>	Amnis aquas positoque uiri, quod sumpserat, ore
<ovid. meta. 5.638>	Vertitur in proprias, ut se mihi misceat, undas.
<ovid. meta. 5.639>	Delia rupit humum, caecisque ego mersa cauernis
<ovid. meta. 5.640>	Aduehor Ortygiam, quae me cognomine diuae
<ovid. meta. 5.641>	Grata meae superas eduxit prima sub auras."
<ovid. meta. 5.642>	Hac Arethusa tenus; geminos dea fertilis angues
<ovid. meta. 5.643>	Curribus admouit frenisque coercuit ora
<ovid. meta. 5.644>	Et medium caeli terraeque per aera uecta est
<ovid. meta. 5.645>	Atque leuem currum Tritonida misit in urbem
<ovid. meta. 5.646>	Triptolemo partimque rudi data semina iussit
<ovid. meta. 5.647>	Spargere humo, partim post tempora longa recultae.
<ovid. meta. 5.648>	Iam super Europen sublimis et Asida terram
<ovid. meta. 5.649>	Vectus erat iuuenis: Scythicas aduertitur oras.
<ovid. meta. 5.650>	Rex ibi Lyncus erat; regis subit ille penates.
<ovid. meta. 5.651>	Qua ueniat causamque uiae nomenque rogatus
<ovid. meta. 5.652>	Et patriam "patria est clarae mihi" dixit "Athenae,
<ovid. meta. 5.653>	Triptolemus nomen; ueni nec puppe per undas,
<ovid. meta. 5.654>	Nec pede per terras: patuit mihi peruius aether.
<ovid. meta. 5.655>	Dona fero Cereris, latos quae sparsa per agros
<ovid. meta. 5.656>	Frugiferas messes alimentaque mitia reddant."
<ovid. meta. 5.657>	Barbaras inuidit, tantique ut muneris auctor
<ovid. meta. 5.658>	Ipse sit, hospitio recipit somnoque grauatum
<ovid. meta. 5.659>	Adgreditur ferro. conantem figere pectus
<ovid. meta. 5.660>	Lynca Ceres fecit rursusque per aera iussit
<ovid. meta. 5.661>	Mopsopium iuuenem sacros agitare iugales".
<ovid. meta. 5.662>	Finierat doctos e nobis maxima cantus;
<ovid. meta. 5.663>	At nymphae uicisse deas Helicona colentes
<ovid. meta. 5.664>	Concordi dixere sono; conuicia uictae
<ovid. meta. 5.665>	Cum iacerent, "quoniam" dixit "certamine uobis
<ovid. meta. 5.666>	Supplicium meruisse parum est maledictaque culpae
<ovid. meta. 5.667>	Additis et non est patientia libera nobis,
<ovid. meta. 5.668>	Ibimus in poenas et, qua uocat ira, sequemur."
<ovid. meta. 5.669>	Rident Emathides spernuntque minacia uerba
<ovid. meta. 5.670>	Conantesque oculis magno clamore proteruas
<ovid. meta. 5.671>	Intentare manus pennas exire per ungues
<ovid. meta. 5.672>	Adspexere suos, operiri bracchia plumis,
<ovid. meta. 5.673>	Alteraque alterius rigido concrescere rostro
<ovid. meta. 5.674>	Ora uidet uolucresque nouas accedere siluis,
<ovid. meta. 5.675>	Dumque uolunt plangi, per bracchia mota leuatae
<ovid. meta. 5.676>	Aere pendebant, nemorum conuicia, picae.
<ovid. meta. 5.677>	Nunc quoque in alitibus facundia prisca remansit
<ovid. meta. 5.678>	Raucaque garrulitas studiumque inmane loquendi."
<ovid. meta. 6.1>	Praebuerat dictis Tritonia talibus aures,
<ovid. meta. 6.2>	Carminaque Aonidum iustamque probauerat iram.
<ovid. meta. 6.3>	Tum secum "laudare parum est, laudemur et ipsae
<ovid. meta. 6.4>	Numina nec sperni sine poena nostra sinamus",
<ovid. meta. 6.5>	Maeoniaeque animum fatis intendit Arachnes,
<ovid. meta. 6.6>	Quam sibi lanificae non cedere laudibus artis
<ovid. meta. 6.7>	Audierat. non illa loco nec origine gentis
<ovid. meta. 6.8>	Clara sed arte fuit; pater huic Colophonius Idmon
<ovid. meta. 6.9>	Phocaico bibulas tingebat murice lanas;
<ovid. meta. 6.10>	Occiderat mater, sed et haec de plebe suoque
<ovid. meta. 6.11>	Aequa uiro fuerat. Lydas tamen illa per urbes
<ovid. meta. 6.12>	Quaesierat studio nomen memorabile, quamuis
<ovid. meta. 6.13>	Orta domo parua paruis habitabat Hypaepis.
<ovid. meta. 6.14>	Huius ut adspicerent opus admirabile saepe
<ovid. meta. 6.15>	Deseruere sui nymphae dumeta Timoli,
<ovid. meta. 6.16>	Deseruere suas nymphae Pactolides undas.
<ovid. meta. 6.17>	Nec factas solum uestes, spectare iuuabat
<ovid. meta. 6.18>	Tum quoque cum fierent (tantus decor adfuit arti),
<ovid. meta. 6.19>	Siue rudem primos lanam glomerabat in orbes,
<ovid. meta. 6.20>	Seu digitis subigebat opus repetitaque longo
<ovid. meta. 6.21>	Vellera mollibat nebulas aequantia tractu,
<ovid. meta. 6.22>	Siue leui teretem uersabat pollice fusum,
<ovid. meta. 6.23>	Seu pingebat acu: scires a Pallade doctam.
<ovid. meta. 6.24>	Quod tamen ipsa negat tantaque offensa magistra
<ovid. meta. 6.25>	"Certet" ait "mecum! nihil est, quod uicta recusem."
<ovid. meta. 6.26>	Pallas anum simulat falsosque in tempora canos
<ovid. meta. 6.27>	Addit et infirmos baculo quoque sustinet artus.
<ovid. meta. 6.28>	Tum sic orsa loqui: "non omnia grandior aetas,
<ovid. meta. 6.29>	Quae fugiamus, habet: seris uenit usus ab annis.
<ovid. meta. 6.30>	Consilium ne sperne meum. tibi fama petatur
<ovid. meta. 6.31>	Inter mortales faciendae maxima lanae:
<ovid. meta. 6.32>	Cede deae ueniamque tuis, temeraria, dictis
<ovid. meta. 6.33>	Supplice uoce roga: ueniam dabit illa roganti."
<ovid. meta. 6.34>	Adspicit hanc toruis inceptaque fila relinquit
<ovid. meta. 6.35>	Vixque manum retinens confessaque uultibus iram
<ovid. meta. 6.36>	Talibus obscuram resecuta est Pallada dictis:
<ovid. meta. 6.37>	"Mentis inops longaque uenis confecta senecta
<ovid. meta. 6.38>	Et nimium uixisse diu nocet. audiat istas,
<ovid. meta. 6.39>	Siqua tibi nurus est, tibi siqua est filia, uoces.
<ovid. meta. 6.40>	Consilii satis est in me mihi; neue monendo
<ovid. meta. 6.41>	Profecisse putes, eadem est sententia nobis.
<ovid. meta. 6.42>	Cur non ipsa uenit? cur haec certamina uitat?"
<ovid. meta. 6.43>	Tum dea: "uenit" ait formamque remouit anilem
<ovid. meta. 6.44>	Palladaque exhibuit. uenerantur numina nymphae
<ovid. meta. 6.45>	Mygdonidesque nurus, sola est non territa uirgo;
<ovid. meta. 6.46>	Sed tamen erubuit, subitusque inuita notauit
<ovid. meta. 6.47>	Ora rubor rursusque euanuit, ut solet aer
<ovid. meta. 6.48>	Purpureus fieri, cum primum aurora mouetur,
<ovid. meta. 6.49>	Et breue post tempus candescere solis ab ortu.
<ovid. meta. 6.50>	Perstat in incepto stolidaeque cupidine palmae
<ovid. meta. 6.51>	In sua fata ruit: neque enim Ioue nata recusat
<ovid. meta. 6.52>	Nec monet ulterius nec iam certamina differt.
<ovid. meta. 6.53>	Haud mora, constituunt diuersis partibus ambae
<ovid. meta. 6.54>	Et gracili geminas intendunt stamine telas:
<ovid. meta. 6.55>	Tela iugo uincta est, stamen secernit harundo,
<ovid. meta. 6.56>	Inseritur medium radiis subtemen acutis,
<ovid. meta. 6.57>	Quod digiti expediunt, atque inter stamina ductum
<ovid. meta. 6.58>	Percusso pauiunt insecti pectine dentes.
<ovid. meta. 6.59>	Vtraque festinant cinctaeque ad pectora uestes
<ovid. meta. 6.60>	Bracchia docta mouent, studio fallente laborem.
<ovid. meta. 6.61>	Illic et Tyrium quae purpura sensit aenum
<ovid. meta. 6.62>	Texitur et tenues parui discriminis umbrae,
<ovid. meta. 6.63>	Qualis ab imbre solet percussis solibus arcus
<ovid. meta. 6.64>	Inficere ingenti longum curuamine caelum,
<ovid. meta. 6.65>	In quo diuersi niteant cum mille colores,
<ovid. meta. 6.66>	Transitus ipse tamen spectantia lumina fallit:
<ovid. meta. 6.67>	Vsque adeo, quod tangit, idem est; tamen ultima distant.
<ovid. meta. 6.68>	Illic et lentum filis immittitur aurum
<ovid. meta. 6.69>	Et uetus in tela deducitur argumentum.
<ovid. meta. 6.70>	Cecropia Pallas scopulum Mauortis in arce
<ovid. meta. 6.71>	Pingit et antiquam de terrae nomine litem.
<ovid. meta. 6.72>	Bis sex caelestes medio Ioue sedibus altis
<ovid. meta. 6.73>	Augusta grauitate sedent; sua quemque deorum
<ovid. meta. 6.74>	Inscribit facies: Iouis est regalis imago.
<ovid. meta. 6.75>	Stare deum pelagi longoque ferire tridente
<ovid. meta. 6.76>	Aspera saxa facit medioque e uulnere saxi
<ovid. meta. 6.77>	Exsiluisse fretum, quo pignore uindicet urbem;
<ovid. meta. 6.78>	At sibi dat clipeum, dat acutae cuspidis hastam,
<ovid. meta. 6.79>	Dat galeam capiti; defenditur aegide pectus,
<ovid. meta. 6.80>	Percussamque sua simulat de cuspide terram
<ovid. meta. 6.81>	Edere cum bacis fetum canentis oliuae
<ovid. meta. 6.82>	Mirarique deos; operi uictoria finis.
<ovid. meta. 6.83>	Vt tamen exemplis intellegat aemula laudis,
<ovid. meta. 6.84>	Quod pretium speret pro tam furialibus ausis,
<ovid. meta. 6.85>	Quattuor in partes certamina quattuor addit
<ovid. meta. 6.86>	Clara colore suo, breuibus distincta sigillis.
<ovid. meta. 6.87>	Threiciam Rhodopen habet angulus unus et Haemum,
<ovid. meta. 6.88>	Nunc gelidos montes, mortalia corpora quondam,
<ovid. meta. 6.89>	Nomina summorum sibi qui tribuere deorum.
<ovid. meta. 6.90>	Altera Pygmaeae fatum miserabile matris
<ovid. meta. 6.91>	Pars habet: hanc Iuno uictam certamine iussit
<ovid. meta. 6.92>	Esse gruem populisque suis indicere bellum.
<ovid. meta. 6.93>	Pinxit et Antigonen ausam contendere quondam
<ovid. meta. 6.94>	Cum magni consorte Iouis, quam regia Iuno
<ovid. meta. 6.95>	In uolucrem uertit, nec profuit Ilion illi
<ovid. meta. 6.96>	Laomedonue pater, sumptis quin candida pennis
<ovid. meta. 6.97>	Ipsa sibi plaudat crepitante ciconia rostro.
<ovid. meta. 6.98>	Qui superest solus, Cinyran habet angulus orbum,
<ovid. meta. 6.99>	Isque gradus templi, natarum membra suarum,
<ovid. meta. 6.100>	Amplectens saxoque iacens lacrimare uidetur.
<ovid. meta. 6.101>	Circuit extremas oleis pacalibus oras
<ovid. meta. 6.102>	(Is modus est) operisque sua facit arbore finem.
<ovid. meta. 6.103>	Maeonis elusam designat imagine tauri
<ovid. meta. 6.104>	Europam: uerum taurum, freta uera putares;
<ovid. meta. 6.105>	Ipsa uidebatur terras spectare relictas
<ovid. meta. 6.106>	Et comites clamare suas tactumque uereri
<ovid. meta. 6.107>	Adsilientis aquae timidasque reducere plantas.
<ovid. meta. 6.108>	Fecit et Asterien aquila luctante teneri,
<ovid. meta. 6.109>	Fecit olorinis Ledam recubare sub alis;
<ovid. meta. 6.110>	Addidit, ut satyri celatus imagine pulchram
<ovid. meta. 6.111>	Iuppiter implerit gemino Nycteida fetu,
<ovid. meta. 6.112>	Amphitryon fuerit, cum te, Tirynthia, cepit,
<ovid. meta. 6.113>	Aureus ut Danaen, Asopida luserit ignis,
<ovid. meta. 6.114>	Mnemosynen pastor, uarius Deoida serpens.
<ovid. meta. 6.115>	Te quoque mutatum toruo, Neptune, iuuenco
<ovid. meta. 6.116>	Virgine in Aeolia posuit, tu uisus Enipeus
<ovid. meta. 6.117>	Gignis Aloidas, aries Bisaltida fallis;
<ovid. meta. 6.118>	Et te flaua comas frugum mitissima mater
<ovid. meta. 6.119>	Sensit equum, sensit uolucrem crinita colubris
<ovid. meta. 6.120>	Mater equi uolucris, sensit delphina Melantho:
<ovid. meta. 6.121>	Omnibus his faciemque suam faciemque locorum
<ovid. meta. 6.122>	Reddidit. est illic agrestis imagine Phoebus,
<ovid. meta. 6.123>	Vtque modo accipitris pennas, modo terga leonis
<ovid. meta. 6.124>	Gesserit, ut pastor Macareida luserit Issen,
<ovid. meta. 6.125>	Liber ut Erigonen falsa deceperit uua,
<ovid. meta. 6.126>	Vt Saturnus equo geminum Chirona crearit.
<ovid. meta. 6.127>	Vltima pars telae tenui circumdata limbo,
<ovid. meta. 6.128>	Nexilibus flores hederis habet intertextos.
<ovid. meta. 6.129>	Non illud Pallas, non illud carpere Liuor
<ovid. meta. 6.130>	Possit opus: doluit successu flaua uirago
<ovid. meta. 6.131>	Et rupit pictas, caelestia crimina, uestes;
<ovid. meta. 6.132>	Vtque Cytoriaco radium de monte tenebat,
<ovid. meta. 6.133>	Ter quater Idmoniae frontem percussit Arachnes.
<ovid. meta. 6.134>	Non tulit infelix laqueoque animosa ligauit
<ovid. meta. 6.135>	Guttura; pendentem Pallas miserata leuauit
<ovid. meta. 6.136>	Atque ita: "uiue quidem, pende tamen, improba" dixit
<ovid. meta. 6.137>	"Lexque eadem poenae, ne sis secura futuri,
<ovid. meta. 6.138>	Dicta tuo generi serisque nepotibus esto!"
<ovid. meta. 6.139>	Post ea discedens sucis Hecateidos herbae
<ovid. meta. 6.140>	Sparsit, et extemplo tristi medicamine tactae
<ovid. meta. 6.141>	Defluxere comae, cum quis et naris et aures,
<ovid. meta. 6.142>	Fitque caput minimum, toto quoque corpore parua est;
<ovid. meta. 6.143>	In latere exiles digiti pro cruribus haerent,
<ovid. meta. 6.144>	Cetera uenter habet, de quo tamen illa remittit
<ovid. meta. 6.145>	Stamen et antiquas exercet aranea telas.
<ovid. meta. 6.146>	Lydia tota fremit Phrygiaeque per oppida facti
<ovid. meta. 6.147>	Rumor it et magnum sermonibus occupat orbem.
<ovid. meta. 6.148>	Ante suos Niobe thalamos cognouerat illam,
<ovid. meta. 6.149>	Tum cum Maeoniam uirgo Sipylumque colebat;
<ovid. meta. 6.150>	Nec tamen admonita est poena popularis Arachnes
<ovid. meta. 6.151>	Cedere caelitibus uerbisque minoribus uti.
<ovid. meta. 6.152>	Multa dabant animos, sed enim nec coniugis artes
<ovid. meta. 6.153>	Nec genus amborum magnique potentia regni
<ovid. meta. 6.154>	Sic placuere illi, quamuis ea cuncta placerent,
<ovid. meta. 6.155>	Vt sua progenies, et felicissima matrum
<ovid. meta. 6.156>	Dicta foret Niobe, si non sibi uisa fuisset.
<ovid. meta. 6.157>	Nam sata Tiresia, uenturi praescia Manto,
<ovid. meta. 6.158>	Per medias fuerat, diuino concita motu,
<ovid. meta. 6.159>	Vaticinata uias: "Ismenides, ite frequentes
<ovid. meta. 6.160>	Et date Latonae Latonigenisque duobus
<ovid. meta. 6.161>	Cum prece tura pia lauroque innectite crinem.
<ovid. meta. 6.162>	Ore meo Latona iubet." paretur, et omnes
<ovid. meta. 6.163>	Thebaides iussis sua tempora frondibus ornant
<ovid. meta. 6.164>	Turaque dant sanctis et uerba precantia flammis.
<ovid. meta. 6.165>	Ecce uenit comitum Niobe celeberrima turba,
<ovid. meta. 6.166>	Vestibus intexto Phrygiis spectabilis auro
<ovid. meta. 6.167>	Et, quantum ira sinit, formosa mouensque decoro
<ovid. meta. 6.168>	Cum capite inmissos umerum per utrumque capillos
<ovid. meta. 6.169>	Constitit; utque oculos circumtulit alta superbos,
<ovid. meta. 6.170>	"Quis furor, auditos" inquit "praeponere uisis
<ovid. meta. 6.171>	Caelestes? aut cur colitur Latona per aras,
<ovid. meta. 6.172>	Numen adhuc sine ture meum est? mihi Tantalus auctor,
<ovid. meta. 6.173>	Cui licuit soli superorum tangere mensas;
<ovid. meta. 6.174>	Pleiadum soror est genetrix mea; maximus Atlas
<ovid. meta. 6.175>	Est auus, aetherium qui fert ceruicibus axem;
<ovid. meta. 6.176>	Iuppiter alter auus: socero quoque glorior illo.
<ovid. meta. 6.177>	Me gentes metuunt Phrygiae, me regia Cadmi
<ovid. meta. 6.178>	Sub domina est, fidibusque mei commissa mariti
<ovid. meta. 6.179>	Moenia cum populis a meque uiroque reguntur.
<ovid. meta. 6.180>	In quamcumque domus aduerti lumina partem,
<ovid. meta. 6.181>	Inmensae spectantur opes. accedit eodem
<ovid. meta. 6.182>	Digna dea facies; huc natas adice septem
<ovid. meta. 6.183>	Et totidem iuuenes et mox generosque nurusque.
<ovid. meta. 6.184>	Quaerite nunc, habeat quam nostra superbia causam,
<ovid. meta. 6.185>	Nescio quoque audete satam Titanida Coeo
<ovid. meta. 6.186>	Latonam praeferre mihi, cui maxima quondam
<ovid. meta. 6.187>	Exiguam sedem pariturae terra negauit!
<ovid. meta. 6.188>	Nec caelo nec humo nec aquis dea uestra recepta est:
<ovid. meta. 6.189>	Exsul erat mundi, donec miserata uagantem:
<ovid. meta. 6.190>	"Hospita tu terris erras, ego" dixit "in undis",
<ovid. meta. 6.191>	Instabilemque locum Delos dedit. illa duorum
<ovid. meta. 6.192>	Facta parens: uteri pars haec est septima nostri.
<ovid. meta. 6.193>	Sum felix (quis enim neget hoc?) felixque manebo
<ovid. meta. 6.194>	(Hoc quoque quis dubitet?): tutam me copia fecit.
<ovid. meta. 6.195>	Maior sum, quam cui possit Fortuna nocere;
<ovid. meta. 6.196>	Multaque ut eripiat, multo mihi plura relinquet.
<ovid. meta. 6.197>	Excessere metum mea iam bona: fingite demi
<ovid. meta. 6.198>	Huic aliquid populo natorum posse meorum,
<ovid. meta. 6.199>	Non tamen ad numerum redigar spoliata duorum,
<ovid. meta. 6.200>	Latonae turbam: qua quantam distat ab orba?
<ovid. meta. 6.201>	Ite satis propere sacris laurumque capillis
<ovid. meta. 6.202>	Ponite." deponunt et sacra infecta relinquunt,
<ovid. meta. 6.203>	Quodque licet, tacito uenerantur murmure numen.
<ovid. meta. 6.204>	Indignata dea est summoque in uertice Cynthi
<ovid. meta. 6.205>	Talibus est dictis gemina cum prole locuta:
<ovid. meta. 6.206>	"En ego, uestra parens, uobis animosa creatis
<ovid. meta. 6.207>	Et nisi Iunoni nulli cessura dearum,
<ovid. meta. 6.208>	An dea sim, dubitor perque omnia saecula cultis
<ovid. meta. 6.209>	Arceor, o nati, nisi uos succurritis, aris.
<ovid. meta. 6.210>	Nec dolor hic solus: diro conuicia facto
<ovid. meta. 6.211>	Tantalis adiecit uosque est postponere natis
<ovid. meta. 6.212>	Ausa suis et me, quod in ipsam reccidat, orbam
<ovid. meta. 6.213>	Dixit et exhibuit linguam scelerata paternam."
<ovid. meta. 6.214>	Adiectura preces erat his Latona relatis:
<ovid. meta. 6.215>	"Desine" Phoebus ait, "poenae mora longa querella est."
<ovid. meta. 6.216>	Dixit idem Phoebe celerique per aera lapsu
<ovid. meta. 6.217>	Contigerant tecti Cadmeida nubibus arcem.
<ovid. meta. 6.218>	Planus erat lateque patens prope moenia campus,
<ovid. meta. 6.219>	Adsiduis pulsatus equis, ubi turba rotarum
<ovid. meta. 6.220>	Duraque mollierat subiectas ungula glaebas.
<ovid. meta. 6.221>	Pars ibi de septem genitis Amphione fortes
<ovid. meta. 6.222>	Conscendunt in equos Tyrioque rubentia suco
<ovid. meta. 6.223>	Terga premunt auroque graues moderantur habenas.
<ovid. meta. 6.224>	E quibus Ismenus, qui matri sarcina quondam
<ovid. meta. 6.225>	Prima suae fuerat, dum certum flectit in orbem
<ovid. meta. 6.226>	Quadripedis cursus spumantiaque ora coercet;
<ovid. meta. 6.227>	"Ei mihi!" conclamat medioque in pectore fixa
<ovid. meta. 6.228>	Tela gerit frenisque manu moriente remissis
<ovid. meta. 6.229>	In latus a dextro paulatim defluit armo.
<ovid. meta. 6.230>	Proximus audito sonitu per inane pharetrae
<ovid. meta. 6.231>	Frena dabat Sipylus, ueluti cum praescius imbris
<ovid. meta. 6.232>	Nube fugit uisa pendentiaque undique rector
<ovid. meta. 6.233>	Carbasa deducit, ne qua leuis effluat aura;
<ovid. meta. 6.234>	Frena tamen dantem non euitabile telum
<ovid. meta. 6.235>	Consequitur summaque tremens ceruice sagitta
<ovid. meta. 6.236>	Haesit et exstabat nudum de gutture ferrum.
<ovid. meta. 6.237>	Ille, ut erat pronus, per crura admissa iubasque
<ovid. meta. 6.238>	Voluitur et calido tellurem sanguine foedat.
<ovid. meta. 6.239>	Phaedimus infelix et auiti nominis heres
<ovid. meta. 6.240>	Tantalus, ut solito finem inposuere labori,
<ovid. meta. 6.241>	Transierant ad opus nitidae iuuenale palaestrae
<ovid. meta. 6.242>	Et iam contulerant arto luctantia nexu
<ovid. meta. 6.243>	Pectora pectoribus; contento concita neruo,
<ovid. meta. 6.244>	Sicut erant iuncti, traiecit utrumque sagitta.
<ovid. meta. 6.245>	Ingemuere simul, simul incuruata dolore
<ovid. meta. 6.246>	Membra solo posuere, simul suprema iacentes
<ovid. meta. 6.247>	Lumina uersarunt, animam simul exhalarunt.
<ovid. meta. 6.248>	Adspicit Alphenor laniataque pectora plangens
<ovid. meta. 6.249>	Aduolat, ut gelidos complexibus adleuet artus,
<ovid. meta. 6.250>	Inque pio cadit officio; nam Delius illi
<ovid. meta. 6.251>	Intima fatifero rupit praecordia ferro.
<ovid. meta. 6.252>	Quod simul eductum est, pars est pulmonis in hamis
<ovid. meta. 6.253>	Eruta cumque anima cruor est effusus in auras.
<ovid. meta. 6.254>	At non intonsum simplex Damasichthona uulnus
<ovid. meta. 6.255>	Adficit: ictus erat, qua crus esse incipit et qua
<ovid. meta. 6.256>	Mollia neruosus facit internodia poples,
<ovid. meta. 6.257>	Dumque manu temptat trahere exitiabile telum,
<ovid. meta. 6.258>	Altera per iugulum pennis tenus acta sagitta est;
<ovid. meta. 6.259>	Expulit hanc sanguis seque eiaculatus in altum
<ovid. meta. 6.260>	Emicat et longe terebrata prosilit aura.
<ovid. meta. 6.261>	Vltimus Ilioneus non profectura precando
<ovid. meta. 6.262>	Bracchia sustulerat "di" que "o communiter omnes"
<ovid. meta. 6.263>	Dixerat ignarus non omnes esse rogandos,
<ovid. meta. 6.264>	"Parcite!" motus erat, cum iam reuocabile telum
<ovid. meta. 6.265>	Non fuit, arquitenens: minimo tamen occidit ille
<ovid. meta. 6.266>	Vulnere, non alte percusso corde sagitta.
<ovid. meta. 6.267>	Fama mali populique dolor lacrimaeque suorum
<ovid. meta. 6.268>	Tam subitae matrem certam fecere ruinae
<ovid. meta. 6.269>	Mirantem potuisse irascentemque, quod ausi
<ovid. meta. 6.270>	Hoc essent superi, quod tantum iuris haberent;
<ovid. meta. 6.271>	Nam pater Amphion ferro per pectus adacto
<ovid. meta. 6.272>	Finierat moriens pariter cum luce dolorem.
<ovid. meta. 6.273>	Heu quantum haec Niobe Niobe distabat ab illa,
<ovid. meta. 6.274>	Quae modo Latois populum submouerat aris
<ovid. meta. 6.275>	Et mediam tulerat gressus resupina per urbem,
<ovid. meta. 6.276>	Inuidiosa suis, at nunc miseranda uel hosti.
<ovid. meta. 6.277>	Corporibus gelidis incumbit et ordine nullo
<ovid. meta. 6.278>	Oscula dispensat natos suprema per omnes;
<ovid. meta. 6.279>	A quibus ad caelum liuentia bracchia tollens
<ovid. meta. 6.280>	"Pascere, crudelis, nostro, Latona, dolore,
<ovid. meta. 6.281>	Pascere" ait "satiaque meo tua pectora luctu
<ovid. meta. 6.282>	Corque ferum satia!" dixit; "per funera septem
<ovid. meta. 6.283>	Efferor. exsulta uictrixque inimica triumpha!
<ovid. meta. 6.284>	Cur autem uictrix? miserae mihi plura supersunt
<ovid. meta. 6.285>	Quam tibi felici: post tot quoque funera uinco."
<ovid. meta. 6.286>	Dixerat et sonuit contento neruus ab arcu,
<ovid. meta. 6.287>	Qui praeter Nioben unam conterruit omnes:
<ovid. meta. 6.288>	Illa malo est audax. stabant cum uestibus atris
<ovid. meta. 6.289>	Ante toros fratrum demisso crine sorores.
<ovid. meta. 6.290>	E quibus una trahens haerentia uiscere tela
<ovid. meta. 6.291>	Inposito fratri moribunda relanguit ore;
<ovid. meta. 6.292>	Altera solari miseram conata parentem
<ovid. meta. 6.293>	Conticuit subito duplicataque uulnere caeco est.
<ovid. meta. 6.294>	[Oraque compressit, nisi postquam spiritus ibat]
<ovid. meta. 6.295>	Haec frustra fugiens collabitur, illa sorori
<ovid. meta. 6.296>	Inmoritur; latet haec, illam trepidare uideres;
<ovid. meta. 6.297>	Sexque datis leto diuersaque uulnera passis
<ovid. meta. 6.298>	Vltima restabat: quam toto corpore mater,
<ovid. meta. 6.299>	Tota ueste tegens "unam minimamque relinque!
<ovid. meta. 6.300>	De multis minimam posco" clamauit "et unam."
<ovid. meta. 6.301>	Dumque rogat, pro qua rogat, occidit. orba resedit
<ovid. meta. 6.302>	Exanimes inter natos natasque uirumque
<ovid. meta. 6.303>	Deriguitque malis: nullos mouet aura capillos,
<ovid. meta. 6.304>	In uultu color est sine sanguine, lumina maestis
<ovid. meta. 6.305>	Stant inmota genis; nihil est in imagine uiuum.
<ovid. meta. 6.306>	Ipsa quoque interius cum duro lingua palato
<ovid. meta. 6.307>	Congelat, et uenae desistunt posse moueri;
<ovid. meta. 6.308>	Nec flecti ceruix nec bracchia reddere motus
<ovid. meta. 6.309>	Nec pes ire potest; intra quoque uiscera saxum est.
<ovid. meta. 6.310>	Flet tamen et ualidi circumdata turbine uenti
<ovid. meta. 6.311>	In patriam rapta est; ibi fixa cacumine montis
<ovid. meta. 6.312>	Liquitur et lacrimas etiam nunc marmora manant.
<ovid. meta. 6.313>	Tunc uero cuncti manifestam numinis iram
<ovid. meta. 6.314>	Femina uirque timent, cultuque inpensius omnes
<ovid. meta. 6.315>	Magna gemelliparae uenerantur numina diuae,
<ovid. meta. 6.316>	Vtque fit, a facto propiore priora renarrant.
<ovid. meta. 6.317>	E quibus unus ait: "Lyciae quoque fertilis agris
<ovid. meta. 6.318>	Non inpune deam ueteres spreuere coloni.
<ovid. meta. 6.319>	Res obscura quidem est ignobilitate uirorum,
<ovid. meta. 6.320>	Mira tamen. uidi praesens stagnumque locumque
<ovid. meta. 6.321>	Prodigio notum; nam me iam grandior aeuo
<ovid. meta. 6.322>	Inpatiensque uiae genitor deducere lectos
<ovid. meta. 6.323>	Iusserat inde boues gentisque illius eunti
<ovid. meta. 6.324>	Ipse ducem dederat; cum quo dum pascua lustro,
<ovid. meta. 6.325>	Ecce lacu medio sacrorum nigra fauilla
<ovid. meta. 6.326>	Ara uetus stabat tremulis circumdata cannis.
<ovid. meta. 6.327>	Restitit et pauido "faueas mihi" murmure dixit
<ovid. meta. 6.328>	Dux meus, et simili "faueas" ego murmure dixi.
<ovid. meta. 6.329>	Naiadum Faunine foret tamen ara rogabam
<ovid. meta. 6.330>	Indigenaene dei, cum talia rettulit hospes:
<ovid. meta. 6.331>	"Non hac, o iuuenis, montanum numen in ara est:
<ovid. meta. 6.332>	Illa suam uocat hanc, cui quondam regia coniunx
<ovid. meta. 6.333>	Orbem interdixit, quam uix erratica Delos
<ovid. meta. 6.334>	Orantem accepit, tum cum leuis insula nabat.
<ovid. meta. 6.335>	Illic incumbens cum Palladis arbore palmae
<ovid. meta. 6.336>	Edidit inuita geminos Latona nouerca.
<ovid. meta. 6.337>	Hinc quoque Iunonem fugisse puerpera fertur
<ovid. meta. 6.338>	Inque suo portasse sinu, duo numina, natos.
<ovid. meta. 6.339>	Iamque Chimaeriferae, cum sol grauis ureret arua,
<ovid. meta. 6.340>	Finibus in Lyciae longo dea fessa labore
<ovid. meta. 6.341>	Sidereo siccata sitim collegit ab aestu,
<ovid. meta. 6.342>	Vberaque ebiberant auidi lactantia nati.
<ovid. meta. 6.343>	Forte lacum mediocris aquae prospexit in imis
<ovid. meta. 6.344>	Vallibus: agrestes illic fruticosa legebant
<ovid. meta. 6.345>	Vimina cum iuncis gratamque paludibus uluam.
<ovid. meta. 6.346>	Accessit positoque genu Titania terram
<ovid. meta. 6.347>	Pressit, ut hauriret gelidos potura liquoris;
<ovid. meta. 6.348>	Rustica turba uetat, dea sic affata uetantes:
<ovid. meta. 6.349>	"Quid prohibetis aquis? usus communis aquarum est;
<ovid. meta. 6.350>	Nec solem proprium natura nec aera fecit
<ovid. meta. 6.351>	Nec tenues undas: ad publica munera ueni,
<ovid. meta. 6.352>	Quae tamen ut detis, supplex peto. non ego nostros
<ovid. meta. 6.353>	Abluere hic artus lassataque membra parabam,
<ovid. meta. 6.354>	Sed releuare sitim. caret os umore loquentis
<ovid. meta. 6.355>	Et fauces arent uixque est uia uocis in illis.
<ovid. meta. 6.356>	Haustus aquae mihi nectar erit, uitamque fatebor
<ovid. meta. 6.357>	Accepisse simul: uitam dederitis in unda.
<ovid. meta. 6.358>	Hi quoque uos moueant, qui nostro bracchia tendunt
<ovid. meta. 6.359>	Parua sinu." et casu tendebant bracchia nati.
<ovid. meta. 6.360>	Quem non blanda deae potuissent uerba mouere?
<ovid. meta. 6.361>	Hi tamen orantem perstant prohibere minasque,
<ovid. meta. 6.362>	Ni procul abscedat, conuiciaque insuper addunt;
<ovid. meta. 6.363>	Nec satis est, ipsos etiam pedibusque manuque
<ovid. meta. 6.364>	Turbauere lacus imoque e gurgite mollem
<ovid. meta. 6.365>	Huc illuc limum saltu mouere maligno.
<ovid. meta. 6.366>	Distulit ira sitim; neque enim iam filia Coei
<ovid. meta. 6.367>	Supplicat indignis nec dicere sustinet ultra
<ovid. meta. 6.368>	Verba minora dea tollensque ad sidera palmas
<ovid. meta. 6.369>	"Aeternum stagno" dixit "uiuatis in isto!"
<ovid. meta. 6.370>	Eueniunt optata deae: iuuat esse sub undis
<ovid. meta. 6.371>	Et modo tota caua submergere membra palude,
<ovid. meta. 6.372>	Nunc proferre caput, summo modo gurgite nare,
<ovid. meta. 6.373>	Saepe super ripam stagni considere, saepe
<ovid. meta. 6.374>	In gelidos resilire lacus; sed nunc quoque turpes
<ovid. meta. 6.375>	Litibus exercent linguas pulsoque pudore,
<ovid. meta. 6.376>	Quamuis sint sub aqua, sub aqua maledicere temptant.
<ovid. meta. 6.377>	Vox quoque iam rauca est inflataque colla tumescunt
<ovid. meta. 6.378>	Ipsaque dilatant patulos conuicia rictus.
<ovid. meta. 6.379>	Terga caput tangunt, colla intercepta uidentur,
<ovid. meta. 6.380>	Spina uiret, uenter, pars maxima corporis, albet
<ovid. meta. 6.381>	Limosoque nouae saliunt in gurgite ranae."
<ovid. meta. 6.382>	Sic ubi nescio quis Lycia de gente uirorum
<ovid. meta. 6.383>	Rettulit exitium, satyri reminiscitur alter,
<ovid. meta. 6.384>	Quem Tritoniaca Latous harundine uictum
<ovid. meta. 6.385>	Adfecit poena. "Quid me mihi detrahis?" inquit;
<ovid. meta. 6.386>	"A! piget, a! Non est" clamabat "tibia tanti!"
<ovid. meta. 6.387>	Clamanti cutis est summos direpta per artus
<ovid. meta. 6.388>	Nec quicquam nisi uulnus erat; cruor undique manat
<ovid. meta. 6.389>	Detectique patent nerui trepidaeque sine ulla
<ovid. meta. 6.390>	Pelle micant uenae; salientia uiscera possis
<ovid. meta. 6.391>	Et perlucentes numerare in pectore fibras.
<ovid. meta. 6.392>	Illum ruricolae, siluarum numina, Fauni
<ovid. meta. 6.393>	Et satyri fratres et tunc quoque carus Olympus
<ovid. meta. 6.394>	Et nymphae flerunt, et quisquis montibus illis
<ovid. meta. 6.395>	Lanigerosque greges armentaque bucera pauit.
<ovid. meta. 6.396>	Fertilis inmaduit madefactaque terra caducas
<ovid. meta. 6.397>	Concepit lacrimas ac uenis perbibit imis;
<ovid. meta. 6.398>	Quas ubi fecit aquam, uacuas emisit in auras.
<ovid. meta. 6.399>	Inde petens rapidum ripis decliuibus aequor
<ovid. meta. 6.400>	Marsya nomen habet, Phrygiae liquidissimus amnis.
<ovid. meta. 6.401>	Talibus extemplo redit ad praesentia dictis
<ovid. meta. 6.402>	Vulgus et exstinctum cum stirpe Amphiona luget;
<ovid. meta. 6.403>	Mater in inuidia est; hanc tunc quoque dicitur unus
<ovid. meta. 6.404>	Flesse Pelops umeroque, suas a pectore postquam
<ovid. meta. 6.405>	Deduxit uestis, ebur ostendisse sinistro.
<ovid. meta. 6.406>	Concolor hic umerus nascendi tempore dextro
<ovid. meta. 6.407>	Corporeusque fuit; manibus mox caesa paternis
<ovid. meta. 6.408>	Membra ferunt iunxisse deos, aliisque repertis,
<ovid. meta. 6.409>	Qui locus est iuguli medius summique lacerti,
<ovid. meta. 6.410>	Defuit: impositum est non conparentis in usum
<ovid. meta. 6.411>	Partis ebur, factoque Pelops fuit integer illo.
<ovid. meta. 6.412>	Finitimi proceres coeunt, urbesque propinquae
<ovid. meta. 6.413>	Orauere suos ire ad solacia reges,
<ovid. meta. 6.414>	Argosque et Sparte Pelopeiadesque Mycenae
<ovid. meta. 6.415>	Et nondum toruae Calydon inuisa Dianae
<ovid. meta. 6.416>	Orchomenosque ferax et nobilis aere Corinthus
<ovid. meta. 6.417>	Messeneque ferox Patraeque humilesque Cleonae
<ovid. meta. 6.418>	Et Nelea Pylos neque adhuc Pittheia Troezen,
<ovid. meta. 6.419>	Quaeque urbes aliae bimari clauduntur ab Isthmo,
<ovid. meta. 6.420>	Exteriusque sitae bimari spectantur ab Isthmo.
<ovid. meta. 6.421>	Credere quis posset? solae cessastis Athenae.
<ovid. meta. 6.422>	Obstitit officio bellum, subuectaque ponto
<ovid. meta. 6.423>	Barbara Mopsopios terrebant agmina muros.
<ovid. meta. 6.424>	Threicius Tereus haec auxiliaribus armis
<ovid. meta. 6.425>	Fuderat et clarum uincendo nomen habebat;
<ovid. meta. 6.426>	Quem sibi Pandion opibusque uirisque potentem
<ovid. meta. 6.427>	Et genus a magno ducentem forte Gradiuo
<ovid. meta. 6.428>	Conubio Procnes iunxit; non pronuba Iuno,
<ovid. meta. 6.429>	Non Hymenaeus adest, non illi Gratia lecto:
<ovid. meta. 6.430>	Eumenides tenuere faces de funere raptas,
<ovid. meta. 6.431>	Eumenides strauere torum tectoque profanus
<ovid. meta. 6.432>	Incubuit bubo thalamique in culmine sedit.
<ovid. meta. 6.433>	Hac aue coniuncti Procne Tereusque, parentes
<ovid. meta. 6.434>	Hac aue sunt facti; gratata est scilicet illis
<ovid. meta. 6.435>	Thracia, disque ipsis grates egere diemque,
<ovid. meta. 6.436>	Quaque data est claro Pandione nata tyranno
<ovid. meta. 6.437>	Quaque erat ortus Itys, festum iussere uocari:
<ovid. meta. 6.438>	Vsque adeo latet utilitas! - iam tempora Titan
<ovid. meta. 6.439>	Quinque per autumnos repetiti duxerat anni,
<ovid. meta. 6.440>	Cum blandita uiro Procne "si gratia" dixit
<ovid. meta. 6.441>	"Vlla mea est, uel me uisendam mitte sorori,
<ovid. meta. 6.442>	Vel soror huc ueniat! redituram tempore paruo
<ovid. meta. 6.443>	Promittes socero; magni mihi muneris instar
<ovid. meta. 6.444>	Germanam uidisse dabis." iubet ille carinas
<ovid. meta. 6.445>	In freta deduci ueloque et remige portus
<ovid. meta. 6.446>	Cecropios intrat Piraeaque litora tangit.
<ovid. meta. 6.447>	Vt primum soceri data copia, dextera dextrae
<ovid. meta. 6.448>	Iungitur et fausto committitur omine sermo.
<ovid. meta. 6.449>	Coeperat aduentus causam, mandata referre
<ovid. meta. 6.450>	Coniugis et celeres missae spondere recursus:
<ovid. meta. 6.451>	Ecce uenit magno diues Philomela paratu,
<ovid. meta. 6.452>	Diuitior forma, quales audire solemus
<ovid. meta. 6.453>	Naidas et dryadas mediis incedere siluis,
<ovid. meta. 6.454>	Si modo des illis cultus similesque paratus.
<ovid. meta. 6.455>	Non secus exarsit conspecta uirgine Tereus,
<ovid. meta. 6.456>	Quam siquis canis ignem supponat aristis
<ovid. meta. 6.457>	Aut frondem positasque cremet faenilibus herbas.
<ovid. meta. 6.458>	Digna quidem facies, sed et hunc innata libido
<ovid. meta. 6.459>	Exstimulat pronumque genus regionibus illis
<ovid. meta. 6.460>	In uenerem est: flagrat uitio gentisque suoque.
<ovid. meta. 6.461>	Inpetus est illi comitum corrumpere curam
<ovid. meta. 6.462>	Nutricisque fidem nec non ingentibus ipsam
<ovid. meta. 6.463>	Sollicitare datis totumque inpendere regnum,
<ovid. meta. 6.464>	Aut rapere et saeuo raptam defendere bello.
<ovid. meta. 6.465>	Et nihil est, quod non effreno captus amore
<ovid. meta. 6.466>	Ausit, nec capiunt inclusas pectora flammas.
<ovid. meta. 6.467>	Iamque moras male fert cupidoque reuertitur ore
<ovid. meta. 6.468>	Ad mandata Procnes et agit sua uota sub illa.
<ovid. meta. 6.469>	Facundum faciebat amor quotiensque rogabat
<ovid. meta. 6.470>	Vlterius iusto, Procnen ita uelle ferebat;
<ovid. meta. 6.471>	Addidit et lacrimas, tamquam mandasset et illas.
<ovid. meta. 6.472>	Pro superi, quantum mortalia pectora caecae
<ovid. meta. 6.473>	Noctis habent! ipso sceleris molimine Tereus
<ovid. meta. 6.474>	Creditur esse pius laudemque a crimine sumit.
<ovid. meta. 6.475>	Quid quod idem Philomela cupit patriosque lacertis
<ovid. meta. 6.476>	Blanda tenens umeros, ut eat uisura sororem,
<ovid. meta. 6.477>	Perque suam contraque suam petit ipsa salutem.
<ovid. meta. 6.478>	Spectat eam Tereus praecontrectatque uidendo
<ovid. meta. 6.479>	Osculaque et collo circumdata bracchia cernens
<ovid. meta. 6.480>	Omnia pro stimulis facibusque ciboque furoris
<ovid. meta. 6.481>	Accipit et, quotiens amplectitur illa parentem,
<ovid. meta. 6.482>	Esse parens uellet: neque enim minus inpius esset.
<ovid. meta. 6.483>	Vincitur ambarum genitor prece: gaudet agitque
<ovid. meta. 6.484>	Illa patri grates et successisse duabus
<ovid. meta. 6.485>	Id putat infelix, quod erat lugubre duabus.
<ovid. meta. 6.486>	Iam labor exiguus Phoebo restabat equique
<ovid. meta. 6.487>	Pulsabant pedibus spatium decliuis Olympi:
<ovid. meta. 6.488>	Regales epulae mensis et Bacchus in auro
<ovid. meta. 6.489>	Ponitur; hinc placido dantur sua corpora somno.
<ovid. meta. 6.490>	At rex Odrysius, quamuis secessit, in illa
<ovid. meta. 6.491>	Aestuat et, repetens faciem motusque manusque,
<ovid. meta. 6.492>	Qualia uult, fingit, quae nondum uidit et ignes
<ovid. meta. 6.493>	Ipse suos nutrit cura remouente soporem.
<ovid. meta. 6.494>	Lux erat, et generi dextram conplexus euntis
<ovid. meta. 6.495>	Pandion comitem lacrimis commendat obortis:
<ovid. meta. 6.496>	"Hanc ego, care gener, quoniam pia causa coegit,
<ovid. meta. 6.497>	Vt uoluere ambae, uoluisti tu quoque, Tereu,
<ovid. meta. 6.498>	Do tibi perque fidem cognataque pectora supplex,
<ovid. meta. 6.499>	Per superos oro, patrio ut tuearis amore
<ovid. meta. 6.500>	Et mihi sollicito lenimen dulce senectae
<ovid. meta. 6.501>	Quam primum (omnis erit nobis mora longa) remittas.
<ovid. meta. 6.502>	Tu quoque quam primum (satis est procul esse sororem),
<ovid. meta. 6.503>	Si pietas ulla est, ad me, Philomela, redito."
<ovid. meta. 6.504>	Mandabat pariterque suae dabat oscula natae,
<ovid. meta. 6.505>	Et lacrimae mites inter mandata cadebant,
<ovid. meta. 6.506>	Vtque fide pignus dextras utriusque poposcit
<ovid. meta. 6.507>	Inter seque datas iunxit natamque nepotemque
<ovid. meta. 6.508>	Absentes pro se memori rogat ore salutent
<ovid. meta. 6.509>	Supremumque uale pleno singultibus ore
<ovid. meta. 6.510>	Vix dixit timuitque suae praesagia mentis.
<ovid. meta. 6.511>	Vt semel inposita est pictae Philomela carinae
<ovid. meta. 6.512>	Admotumque fretum remis tellusque repulsa est,
<ovid. meta. 6.513>	"Vicimus!" exclamat "mecum mea uota feruntur!"
<ovid. meta. 6.514>	Exultatque et uix animo sua gaudia differt
<ovid. meta. 6.515>	Barbarus et nusquam lumen detorquet ab illa,
<ovid. meta. 6.516>	Non aliter, quam cum pedibus praedator obuncis
<ovid. meta. 6.517>	Deposuit nido leporem Iouis ales in alto:
<ovid. meta. 6.518>	Nulla fuga est capto, spectat sua praemia raptor.
<ovid. meta. 6.519>	Iamque iter effectum iamque in sua litora fessis
<ovid. meta. 6.520>	Puppibus exierant, cum rex Pandione natam
<ovid. meta. 6.521>	In stabula alta trahit siluis obscura uetustis
<ovid. meta. 6.522>	Atque ibi pallentem trepidamque et cuncta timentem
<ovid. meta. 6.523>	Et iam cum lacrimis, ubi sit germana, rogantem
<ovid. meta. 6.524>	Includit fassusque nefas et uirginem et unam
<ovid. meta. 6.525>	Vi superat frustra clamato saepe parente,
<ovid. meta. 6.526>	Saepe sorore sua, magnis super omnia diuis.
<ovid. meta. 6.527>	Illa tremit uelut agna pauens, quae saucia cani
<ovid. meta. 6.528>	Ore excussa lupi nondum sibi tuta uidetur,
<ovid. meta. 6.529>	Vtque columba suo madefactis sanguine plumis
<ovid. meta. 6.530>	Horret adhuc auidosque timet, quibus haeserat, ungues.
<ovid. meta. 6.531>	Mox, ubi mens rediit, passos laniata capillos,
<ovid. meta. 6.532>	Lugenti similis, caesis plangore lacertis,
<ovid. meta. 6.533>	Intendens palmas "o diris barbare factis!
<ovid. meta. 6.534>	O crudelis!" ait "nec te mandata parentis
<ovid. meta. 6.535>	Cum lacrimis mouere piis nec cura sororis,
<ovid. meta. 6.536>	Nec mea uirginitas nec coniugialia iura.
<ovid. meta. 6.537>	Omnia turbasti: paelex ego facta sororis,
<ovid. meta. 6.538>	Tu geminus coniunx! hostis mihi debita poena.
<ovid. meta. 6.539>	Quin animam hanc, ne quod facinus tibi, perfide, restet,
<ovid. meta. 6.540>	Eripis? atque utinam fecisses ante nefandos
<ovid. meta. 6.541>	Concubitus! uacuas habuissem criminis umbras.
<ovid. meta. 6.542>	Si tamen haec superi cernunt, si numina diuum
<ovid. meta. 6.543>	Sunt aliquid, si non perierunt omnia mecum,
<ovid. meta. 6.544>	Quandocumque mihi poenas dabis. ipsa pudore
<ovid. meta. 6.545>	Proiecto tua facta loquar: si copia detur,
<ovid. meta. 6.546>	In populos ueniam; si siluis clausa tenebor,
<ovid. meta. 6.547>	Inplebo siluas et conscia saxa mouebo.
<ovid. meta. 6.548>	Audiet haec aether et si deus ullus in illo est."
<ovid. meta. 6.549>	Talibus ira feri postquam commota tyranni,
<ovid. meta. 6.550>	Nec minor hac metus est, causa stimulatus utraque,
<ovid. meta. 6.551>	Quo fuit accinctus, uagina liberat ensem
<ovid. meta. 6.552>	Adreptamque coma flexis post terga lacertis
<ovid. meta. 6.553>	Vincla pati cogit; iugulum Philomela parabat
<ovid. meta. 6.554>	Spemque suae mortis uiso conceperat ense:
<ovid. meta. 6.555>	Ille indignantem et nomen patris usque uocantem
<ovid. meta. 6.556>	Luctantemque loqui conprensam forcipe linguam
<ovid. meta. 6.557>	Abstulit ense fero; radix micat ultima linguae,
<ovid. meta. 6.558>	Ipsa iacet terraeque tremens inmurmurat atrae,
<ovid. meta. 6.559>	Vtque salire solet mutilatae cauda colubrae,
<ovid. meta. 6.560>	Palpitat et moriens dominae uestigia quaerit.
<ovid. meta. 6.561>	Hoc quoque post facinus (uix ausim credere) fertur
<ovid. meta. 6.562>	Saepe sua lacerum repetisse libidine corpus.
<ovid. meta. 6.563>	Sustinet ad Procnen post talia facta reuerti,
<ovid. meta. 6.564>	Coniuge quae uiso germanam quaerit; at ille
<ovid. meta. 6.565>	Dat gemitus fictos commentaque funera narrat;
<ovid. meta. 6.566>	Et lacrimae fecere fidem. uelamina Procne
<ovid. meta. 6.567>	Deripit ex umeris auro fulgentia lato
<ovid. meta. 6.568>	Induiturque atras uestes et inane sepulcrum
<ovid. meta. 6.569>	Constituit falsisque piacula manibus infert
<ovid. meta. 6.570>	Et luget non sic lugendae fata sororis.
<ovid. meta. 6.571>	Signa deus bis sex acto lustrauerat anno:
<ovid. meta. 6.572>	Quid faciat Philomela? fugam custodia claudit,
<ovid. meta. 6.573>	Structa rigent solido stabulorum moenia saxo,
<ovid. meta. 6.574>	Os mutum facti caret indice. grande doloris
<ovid. meta. 6.575>	Ingenium est, miserisque uenit sollertia rebus.
<ovid. meta. 6.576>	Stamina barbarica suspendit callida tela
<ovid. meta. 6.577>	Purpureasque notas filis intexuit albis,
<ovid. meta. 6.578>	Indicium sceleris, perfectaque tradidit uni,
<ovid. meta. 6.579>	Vtque ferat dominae, gestu rogat; illa rogata
<ovid. meta. 6.580>	Pertulit ad Procnen: nescit, quid tradat in illis.
<ovid. meta. 6.581>	Euoluit uestes saeui matrona tyranni
<ovid. meta. 6.582>	Fortunaeque suae carmen miserabile legit
<ovid. meta. 6.583>	Et (mirum potuisse) silet: dolor ora repressit,
<ovid. meta. 6.584>	Verbaque quaerenti satis indignantia linguae
<ovid. meta. 6.585>	Defuerunt, nec flere uacat, sed fasque nefasque
<ovid. meta. 6.586>	Confusura ruit poenaeque in imagine tota est.
<ovid. meta. 6.587>	Tempus erat, quo sacra solent trieterica Bacchi
<ovid. meta. 6.588>	Sithoniae celebrare nurus: nox conscia sacris.
<ovid. meta. 6.589>	Nocte sonat Rhodope tinnitibus aeris acuti;
<ovid. meta. 6.590>	Nocte sua est egressa domo regina deique
<ovid. meta. 6.591>	Ritibus instruitur furialiaque accipit arma:
<ovid. meta. 6.592>	Vite caput tegitur, lateri ceruina sinistro
<ovid. meta. 6.593>	Vellera dependent, umero leuis incubat hasta.
<ovid. meta. 6.594>	Concita per siluas turba comitante suarum
<ovid. meta. 6.595>	Terribilis Procne furiisque agitata doloris,
<ovid. meta. 6.596>	Bacche, tuas simulat; uenit ad stabula auia tandem
<ovid. meta. 6.597>	Exululatque euhoeque sonat portasque refringit
<ovid. meta. 6.598>	Germanamque rapit raptaeque insignia Bacchi
<ovid. meta. 6.599>	Induit et uultus hederarum frondibus abdit
<ovid. meta. 6.600>	Attonitamque trahens intra sua moenia ducit.
<ovid. meta. 6.601>	Vt sensit tetigisse domum Philomela nefandam,
<ovid. meta. 6.602>	Horruit infelix totoque expalluit ore;
<ovid. meta. 6.603>	Nacta locum Procne sacrorum pignora demit
<ovid. meta. 6.604>	Oraque deuelat miserae pudibunda sororis
<ovid. meta. 6.605>	Amplexumque petit; sed non attollere contra
<ovid. meta. 6.606>	Sustinet haec oculos, paelex sibi uisa sororis,
<ovid. meta. 6.607>	Deiectoque in humum uultu iurare uolenti
<ovid. meta. 6.608>	Testarique deos, per uim sibi dedecus illud
<ovid. meta. 6.609>	Illatum, pro uoce manus fuit. ardet et iram
<ovid. meta. 6.610>	Non capit ipsa suam Procne fletumque sororis
<ovid. meta. 6.611>	Corripiens "non est lacrimis hoc" inquit "agendum,
<ovid. meta. 6.612>	Sed ferro, sed siquid habes, quod uincere ferrum
<ovid. meta. 6.613>	Possit. in omne nefas ego me, germana, paraui;
<ovid. meta. 6.614>	Aut ego, cum facibus regalia tecta cremabo,
<ovid. meta. 6.615>	Artificem mediis inmittam Terea flammis,
<ovid. meta. 6.616>	Aut linguam aut oculos, et quae tibi membra pudorem
<ovid. meta. 6.617>	Abstulerunt, ferro rapiam aut per uulnera mille
<ovid. meta. 6.618>	Sontem animam expellam. magnum quodcumque paraui:
<ovid. meta. 6.619>	Quid sit, adhuc dubito." peragit dum talia Procne,
<ovid. meta. 6.620>	Ad matrem ueniebat Itys: quid possit, ab illo
<ovid. meta. 6.621>	Admonita est oculisque tuens inmitibus "a, quam
<ovid. meta. 6.622>	Es similis patri!" dixit nec plura locuta
<ovid. meta. 6.623>	Triste parat facinus tacitaque exaestuat ira.
<ovid. meta. 6.624>	Vt tamen accessit natus matrique salutem
<ovid. meta. 6.625>	Attulit et paruis adduxit colla lacertis
<ovid. meta. 6.626>	Mixtaque blanditiis puerilibus oscula iunxit,
<ovid. meta. 6.627>	Mota quidem est genetrix infractaque constitit ira,
<ovid. meta. 6.628>	Inuitique oculi lacrimis maduere coactis;
<ovid. meta. 6.629>	Sed simul ex nimia mentem pietate labare
<ovid. meta. 6.630>	Sensit, ab hoc iterum est ad uultus uersa sororis;
<ovid. meta. 6.631>	Inque uicem spectans ambos "cur admouet" inquit
<ovid. meta. 6.632>	"Alter blanditias, rapta silet altera lingua?
<ovid. meta. 6.633>	Quam uocat hic matrem, cur non uocat illa sororem?
<ovid. meta. 6.634>	Cui sis nupta, uide, Pandione nata, marito.
<ovid. meta. 6.635>	Degeneras! scelus est pietas in coniuge Tereo."
<ovid. meta. 6.636>	Nec mora, traxit Ityn, ueluti Gangetica ceruae
<ovid. meta. 6.637>	Lactentem fetum per siluas tigris opacas,
<ovid. meta. 6.638>	Vtque domus altae partem tenuere remotam,
<ovid. meta. 6.639>	Tendentemque manus et iam sua fata uidentem
<ovid. meta. 6.640>	Et "mater, mater" clamantem et colla petentem
<ovid. meta. 6.641>	Ense ferit Procne, lateri qua pectus adhaeret,
<ovid. meta. 6.642>	Nec uultum uertit; satis illi ad fata uel unum
<ovid. meta. 6.643>	Vulnus erat, iugulum ferro Philomela resoluit;
<ovid. meta. 6.644>	Viuaque adhuc animaeque aliquid retinentia membra
<ovid. meta. 6.645>	Dilaniant: pars inde cauis exsultat aenis,
<ovid. meta. 6.646>	Pars ueribus stridunt; manant penetralia tabo.
<ovid. meta. 6.647>	His adhibet coniunx ignarum Terea mensis
<ovid. meta. 6.648>	Et patrii moris sacrum mentita, quod uni
<ovid. meta. 6.649>	Fas sit adire uiro, comites famulosque remouit.
<ovid. meta. 6.650>	Ipse sedens solio Tereus sublimis auito
<ovid. meta. 6.651>	Vescitur inque suam sua uiscera congerit aluum.
<ovid. meta. 6.652>	Tantaque nox animi est: "Ityn huc accersite" dixit.
<ovid. meta. 6.653>	Dissimulare nequit crudelia gaudia Procne;
<ovid. meta. 6.654>	Iamque suae cupiens exsistere nuntia cladis
<ovid. meta. 6.655>	"Intus habes, quem poscis" ait. circumspicit ille
<ovid. meta. 6.656>	Atque, ubi sit, quaerit: quaerenti iterumque uocanti,
<ovid. meta. 6.657>	Sicut erat sparsis furiali caede capillis,
<ovid. meta. 6.658>	Prosiluit Ityosque caput Philomela cruentum
<ovid. meta. 6.659>	Misit in ora patris nec tempore maluit ullo
<ovid. meta. 6.660>	Posse loqui et meritis testari gaudia dictis.
<ovid. meta. 6.661>	Thracius ingenti mensas clamore repellit
<ovid. meta. 6.662>	Vipereasque ciet Stygia de ualle sorores
<ovid. meta. 6.663>	Et modo, si posset, reserato pectore diras
<ovid. meta. 6.664>	Egerere inde dapes inmersaque uiscera gestit,
<ovid. meta. 6.665>	Flet modo seque uocat bustum miserabile nati;
<ovid. meta. 6.666>	Nunc sequitur nudo genitas Pandione ferro.
<ovid. meta. 6.667>	Corpora Cecropidum pennis pendere putares:
<ovid. meta. 6.668>	Pendebant pennis. quarum petit altera siluas,
<ovid. meta. 6.669>	Altera tecta subit; neque adhuc de pectore caedis
<ovid. meta. 6.670>	Excessere notae, signataque sanguine pluma est.
<ovid. meta. 6.671>	Ille dolore suo poenaeque cupidine uelox
<ovid. meta. 6.672>	Vertitur in uolucrem, cui stant in uertice cristae,
<ovid. meta. 6.673>	Prominet inmodicum pro longa cuspide rostrum:
<ovid. meta. 6.674>	Nomen epops uolucri, facies armata uidetur.
<ovid. meta. 6.675>	Hic dolor ante diem longaeque extrema senectae
<ovid. meta. 6.676>	Tempora Tartareas Pandiona misit ad umbras;
<ovid. meta. 6.677>	Sceptra loci rerumque capit moderamen Erechtheus,
<ovid. meta. 6.678>	Iustitia dubium ualidisne potentior armis.
<ovid. meta. 6.679>	Quattuor ille quidem iuuenes totidemque crearat
<ovid. meta. 6.680>	Femineae sortis, sed erat par forma duarum;
<ovid. meta. 6.681>	E quibus Aeolides Cephalus te coniuge felix
<ovid. meta. 6.682>	Procri, fuit; Boreae Tereus Thracesque nocebant,
<ovid. meta. 6.683>	Dilectaque diu caruit deus Orithyia,
<ovid. meta. 6.684>	Dum rogat et precibus mauult quam uiribus uti.
<ovid. meta. 6.685>	Ast ubi blanditiis agitur nihil, horridus ira,
<ovid. meta. 6.686>	Quae solita est illi nimiumque domestica uento,
<ovid. meta. 6.687>	"Et merito!" dixit "quid enim mea tela reliqui,
<ovid. meta. 6.688>	Saeuitiam et uires iramque animosque minaces
<ovid. meta. 6.689>	Admouique preces, quarum me dedecet usus?
<ovid. meta. 6.690>	Apta mihi uis est: ui tristia nubila pello,
<ovid. meta. 6.691>	Vi freta concutio nodosaque robora uerto
<ovid. meta. 6.692>	Induroque niues et terras grandine pulso;
<ovid. meta. 6.693>	Idem ego cum fratres caelo sum nactus aperto
<ovid. meta. 6.694>	(Nam mihi campus is est), tanto molimine luctor,
<ovid. meta. 6.695>	Vt medius nostris concursibus insonet aether
<ovid. meta. 6.696>	Exsiliantque cauis elisi nubibus ignes;
<ovid. meta. 6.697>	Idem ego, cum subii conuexa foramina terrae
<ovid. meta. 6.698>	Supposuique ferox imis mea terga cauernis,
<ovid. meta. 6.699>	Sollicito manes totumque tremoribus orbem.
<ovid. meta. 6.700>	Hac ope debueram thalamos petiisse, socerque
<ovid. meta. 6.701>	Non orandus erat mihi, sed faciendus Erechtheus."
<ovid. meta. 6.702>	Haec Boreas aut his non inferiora locutus
<ovid. meta. 6.703>	Excussit pennas, quarum iactatibus omnis
<ovid. meta. 6.704>	Afflata est tellus latumque perhorruit aequor,
<ovid. meta. 6.705>	Puluereamque trahens per summa cacumina pallam
<ovid. meta. 6.706>	Verrit humum pauidamque metu caligine tectus
<ovid. meta. 6.707>	Orithyian amans fuluis amplectitur alis.
<ovid. meta. 6.708>	Dum uolat arserunt agitati fortius ignes,
<ovid. meta. 6.709>	Nec prius aerii cursus subpressit habenas,
<ovid. meta. 6.710>	Quam Ciconum tenuit populos et moenia raptor.
<ovid. meta. 6.711>	Illic et gelidi coniunx Actaea tyranni
<ovid. meta. 6.712>	Et genetrix facta est, partus enixa gemellos,
<ovid. meta. 6.713>	Cetera qui matris, pennas genitoris haberent.
<ovid. meta. 6.714>	Non tamen has una memorant cum corpore natas,
<ovid. meta. 6.715>	Barbaque dum rutilis aberat subnixa capillis,
<ovid. meta. 6.716>	Inplumes Calaisque puer Zetesque fuerunt;
<ovid. meta. 6.717>	Mox pariter pennae ritu coepere uolucrum
<ovid. meta. 6.718>	Cingere utrumque latus, pariter flauescere malae.
<ovid. meta. 6.719>	Ergo ubi concessit tempus puerile iuuentae,
<ovid. meta. 6.720>	Vellera cum Minyis nitido radiantia uillo
<ovid. meta. 6.721>	Per mare non notum prima petiere carina.
<ovid. meta. 7.1>	Iamque fretum Minyae Pagasaea puppe secabant,
<ovid. meta. 7.2>	Perpetuaque trahens inopem sub nocte senectam
<ovid. meta. 7.3>	Phineus uisus erat, iuuenesque Aquilone creati
<ovid. meta. 7.4>	Virgineas uolucres miseri senis ore fugarant,
<ovid. meta. 7.5>	Multaque perpessi claro sub Iasone tandem
<ovid. meta. 7.6>	Contigerant rapidas limosi Phasidos undas;
<ovid. meta. 7.7>	Dumque adeunt regem Phrixeaque uellera poscunt
<ovid. meta. 7.8>	uisque datur numeris magnorum horrenda laborum,
<ovid. meta. 7.9>	Concipit interea ualidos Aeetias ignes
<ovid. meta. 7.10>	Et luctata diu, postquam ratione furorem
<ovid. meta. 7.11>	Vincere non poterat, "frustra, Medea, repugnas:
<ovid. meta. 7.12>	Nescio quis deus obstat" ait "mirumque quid hoc est,
<ovid. meta. 7.13>	Aut aliquid certe simile huic, quod amare uocatur.
<ovid. meta. 7.14>	Nam cur iussa patris nimium mihi dura uidentur?
<ovid. meta. 7.15>	Sunt quoque dura nimis! cur, quem modo denique uidi,
<ovid. meta. 7.16>	Ne pereat, timeo? quae tanti causa timoris?
<ovid. meta. 7.17>	Excute uirgineo conceptas pectore flammas,
<ovid. meta. 7.18>	Si potes, infelix. si possem, sanior essem;
<ovid. meta. 7.19>	Sed trahit inuitam noua uis, aliudque cupido,
<ovid. meta. 7.20>	Mens aliud suadet: uideo meliora proboque,
<ovid. meta. 7.21>	Deteriora sequor! quid in hospite, regia uirgo,
<ovid. meta. 7.22>	Vreris et thalamos alieni concipis orbis?
<ovid. meta. 7.23>	Haec quoque terra potest, quod ames, dare. uiuat an ille
<ovid. meta. 7.24>	Occidat, in dis est; uiuat tamen! idque precari
<ovid. meta. 7.25>	Vel sine amore licet; quid enim commisit Iason?
<ovid. meta. 7.26>	Quem nisi crudelem non tangat Iasonis aetas
<ovid. meta. 7.27>	Et genus et uirtus? quem non, ut cetera desint,
<ovid. meta. 7.28>	Ore mouere potest? certe mea pectora mouit.
<ovid. meta. 7.29>	At nisi opem tulero, taurorum adflabitur ore
<ovid. meta. 7.30>	Concurretque suae segetis tellure creatis
<ovid. meta. 7.31>	Hostibus aut auido dabitur fera praeda draconi.
<ovid. meta. 7.32>	Hoc ego si patiar, tum me de tigride natam,
<ovid. meta. 7.33>	Tum ferrum et scopulos gestare in corde fatebor.
<ovid. meta. 7.34>	Cur non et specto pereuntem oculosque uidendo
<ovid. meta. 7.35>	Conscelero? cur non tauros exhortor in illum
<ovid. meta. 7.36>	Terrigenasque feros insopitumque draconem?
<ovid. meta. 7.37>	Di meliora uelint. quamquam non ista precanda,
<ovid. meta. 7.38>	Sed facienda mihi. prodamne ego regna parentis,
<ovid. meta. 7.39>	Atque ope nescio quis seruabitur aduena nostra,
<ovid. meta. 7.40>	Vt per me sospes sine me det lintea uentis
<ovid. meta. 7.41>	Virque sit alterius, poenae Medea relinquar?
<ovid. meta. 7.42>	Si facere hoc aliamue potest praeponere nobis,
<ovid. meta. 7.43>	Occidat ingratus! sed non is uultus in illo,
<ovid. meta. 7.44>	Non ea nobilitas animo est, ea gratia formae,
<ovid. meta. 7.45>	Vt timeam fraudem meritique obliuia nostri.
<ovid. meta. 7.46>	Et dabit ante fidem cogamque in foedera testes
<ovid. meta. 7.47>	Esse deos. quid tuta times? accingere et omnem
<ovid. meta. 7.48>	Pelle moram! tibi se semper debebit Iason,
<ovid. meta. 7.49>	Te face sollemni iunget sibi, perque Pelasgas
<ovid. meta. 7.50>	Seruatrix urbes matrum celebrabere turba.
<ovid. meta. 7.51>	Ergo ego germanam fratremque patremque deosque
<ovid. meta. 7.52>	Et natale solum uentis ablata relinquam?
<ovid. meta. 7.53>	Nempe pater saeuus, nempe est mea barbara tellus,
<ovid. meta. 7.54>	Frater adhuc infans. stant mecum uota sororis,
<ovid. meta. 7.55>	Maximus intra me deus est. non magna relinquam,
<ovid. meta. 7.56>	Magna sequar: titulum seruatae pubis Achiuae
<ovid. meta. 7.57>	Notitiamque loci melioris et oppida, quorum
<ovid. meta. 7.58>	Hic quoque fama uiget, cultusque artesque locorum,
<ovid. meta. 7.59>	Quemque ego cum rebus, quas totus possidet orbis,
<ovid. meta. 7.60>	Aesoniden mutasse uelim, quo coniuge felix
<ovid. meta. 7.61>	Et dis cara ferar et uertice sidera tangam.
<ovid. meta. 7.62>	Quid quod nescio qui mediis occurrere in undis
<ovid. meta. 7.63>	Dicuntur montes ratibusque inimica Charybdis
<ovid. meta. 7.64>	Nunc sorbere fretum, nunc reddere, cinctaque saeuis
<ovid. meta. 7.65>	Scylla rapax canibus Siculo latrare profundo?
<ovid. meta. 7.66>	Nempe tenens, quod amo, gremioque in Iasonis haerens
<ovid. meta. 7.67>	Per freta longa ferar: nihil illum amplexa uerebor,
<ovid. meta. 7.68>	Aut, siquid metuam, metuam de coniuge solo.
<ovid. meta. 7.69>	Coniugiumne putas speciosaque nomina culpae
<ovid. meta. 7.70>	Inponis, Medea, tuae? - quin adspice, quantum
<ovid. meta. 7.71>	Adgrediare nefas, et, dum licet, effuge crimen."
<ovid. meta. 7.72>	Dixit, et ante oculos rectum pietasque pudorque
<ovid. meta. 7.73>	Constiterant, et uicta dabat iam terga Cupido.
<ovid. meta. 7.74>	Ibat ad antiquas Hecates Perseidos aras,
<ovid. meta. 7.75>	Quas nemus umbrosum secretaque silua tegebat,
<ovid. meta. 7.76>	Et iam fortis erat, pulsusque resederat ardor,
<ovid. meta. 7.77>	Cum uidet Aesoniden, extinctaque flamma reluxit.
<ovid. meta. 7.78>	Erubuere genae, totoque recanduit ore,
<ovid. meta. 7.79>	Vtque solet uentis alimenta adsumere, quaeque
<ovid. meta. 7.80>	Parua sub inducta latuit scintilla fauilla,
<ovid. meta. 7.81>	Crescere et in ueteres agitata resurgere uires,
<ovid. meta. 7.82>	Sic iam lenis amor, iam quem languere putares,
<ovid. meta. 7.83>	Vt uidit iuuenem, specie praesentis inarsit,
<ovid. meta. 7.84>	Et casu solito formosior Aesone natus
<ovid. meta. 7.85>	Illa luce fuit: posses ignoscere amanti.
<ovid. meta. 7.86>	Spectat et in uultu ueluti tum denique uiso
<ovid. meta. 7.87>	Lumina fixa tenet nec se mortalia demens
<ovid. meta. 7.88>	Ora uidere putat nec se declinat ab illo.
<ovid. meta. 7.89>	Vt uero coepitque loqui dextramque prehendit
<ovid. meta. 7.90>	Hospes et auxilium submissa uoce rogauit
<ovid. meta. 7.91>	Promisitque torum, lacrimis ait illa profusis:
<ovid. meta. 7.92>	"Quid faciam, uideo, nec me ignorantia ueri
<ovid. meta. 7.93>	Decipiet, sed amor. seruabere munere nostro:
<ovid. meta. 7.94>	Seruatus promissa dato!" per sacra triformis
<ovid. meta. 7.95>	Ille deae, lucoque foret quod numen in illo,
<ovid. meta. 7.96>	Perque patrem soceri cernentem cuncta futuri
<ovid. meta. 7.97>	Euentusque suos et tanta pericula iurat;
<ovid. meta. 7.98>	Creditus accepit cantatas protinus herbas
<ovid. meta. 7.99>	Edidicitque usum laetusque in tecta recessit.
<ovid. meta. 7.100>	Postera depulerat stellas aurora micantes:
<ovid. meta. 7.101>	Conueniunt populi sacrum Mauortis in aruum
<ovid. meta. 7.102>	Consistuntque iugis; medio rex ipse resedit
<ovid. meta. 7.103>	Agmine purpureus sceptroque insignis eburno.
<ovid. meta. 7.104>	Ecce adamanteis Vulcanum naribus efflant
<ovid. meta. 7.105>	Aeripedes tauri, tactaeque uaporibus herbae
<ovid. meta. 7.106>	Ardent; utque solent pleni resonare camini,
<ovid. meta. 7.107>	Aut ubi terrena silices fornace soluti
<ovid. meta. 7.108>	Concipiunt ignem liquidarum adspergine aquarum,
<ovid. meta. 7.109>	Pectora sic intus clausas uoluentia flammas
<ovid. meta. 7.110>	Gutturaque usta sonant. tamen illis Aesone natus
<ovid. meta. 7.111>	Obuius it: uertere truces uenientis ad ora
<ovid. meta. 7.112>	Terribiles uultus praefixaque cornua ferro
<ovid. meta. 7.113>	Puluereumque solum pede pulsauere bisulco
<ovid. meta. 7.114>	Fumificisque locum mugitibus impleuerunt.
<ovid. meta. 7.115>	Deriguere metu Minyae; subit ille nec illos
<ovid. meta. 7.116>	Sensit anhelantes (tantum medicamina possunt)
<ovid. meta. 7.117>	Pendulaque audaci mulcet palearia dextra
<ovid. meta. 7.118>	Suppositosque iugo pondus graue cogit aratri
<ovid. meta. 7.119>	Ducere et insuetum ferro proscindere campum.
<ovid. meta. 7.120>	Mirantur Colchi, Minyae clamoribus augent
<ovid. meta. 7.121>	Adiciuntque animos. galea tum sumit aena
<ovid. meta. 7.122>	Vipereos dentes et aratos spargit in agros.
<ovid. meta. 7.123>	Semina mollit humus ualido praetincta ueneno,
<ovid. meta. 7.124>	Et crescunt fiuntque sati noua corpora dentes;
<ovid. meta. 7.125>	Vtque hominis speciem materna sumit in aluo
<ovid. meta. 7.126>	Perque suos intus numeros conponitur infans
<ovid. meta. 7.127>	Nec nisi maturus communes exit in auras,
<ovid. meta. 7.128>	Sic, ubi uisceribus grauidae telluris imago
<ovid. meta. 7.129>	Effecta est hominis, feto consurgit in aruo,
<ovid. meta. 7.130>	Quodque magis mirum est, simul edita concutit arma.
<ovid. meta. 7.131>	Quos ubi uiderunt praeacutae cuspidis hastas
<ovid. meta. 7.132>	In caput Haemonii iuuenis torquere parantes,
<ovid. meta. 7.133>	Demisere metu uultumque animumque Pelasgi.
<ovid. meta. 7.134>	Ipsa quoque extimuit, quae tutum fecerat illum,
<ovid. meta. 7.135>	Vtque peti uidit iuuenem tot ab hostibus unum,
<ovid. meta. 7.136>	Palluit et subito sine sanguine frigida sedit;
<ovid. meta. 7.137>	Neue parum ualeant a se data gramina, carmen
<ovid. meta. 7.138>	Auxiliare canit secretasque aduocat artes.
<ovid. meta. 7.139>	Ille grauem medios silicem iaculatus in hostes
<ovid. meta. 7.140>	A se depulsum Martem conuertit in ipsos:
<ovid. meta. 7.141>	Terrigenae pereunt per mutua uulnera fratres
<ovid. meta. 7.142>	Ciuilique cadunt acie. gratantur Achiui
<ovid. meta. 7.143>	Victoremque tenent auidisque amplexibus haerent.
<ovid. meta. 7.144>	Tu quoque uictorem complecti, barbara, uelles;
<ovid. meta. 7.145>	Sed te, ne faceres, tenuit reuerentia famae:
<ovid. meta. 7.146>	Obstitit incepto pudor. at conplexa fuisses
<ovid. meta. 7.147>	Quod licet, adfectu tacito laetaris agisque
<ovid. meta. 7.148>	Carminibus grates et dis auctoribus horum.
<ovid. meta. 7.149>	Peruigilem superest herbis sopire draconem,
<ovid. meta. 7.150>	Qui crista linguisque tribus praesignis et uncis
<ovid. meta. 7.151>	Dentibus horrendus custos erat arboris aureae.
<ovid. meta. 7.152>	Hunc postquam sparsit Lethaei gramine suci
<ovid. meta. 7.153>	Verbaque ter dixit placidos facientia somnos,
<ovid. meta. 7.154>	Quae mare turbatum, quae concita flumina sistunt,
<ovid. meta. 7.155>	Somnus in ignotos oculos ubi uenit, et auro
<ovid. meta. 7.156>	Heros Aesonius potitur spolioque superbus
<ovid. meta. 7.157>	Muneris auctorem secum, spolia altera, portans,
<ovid. meta. 7.158>	Victor Iolciacos tetigit cum coniuge portus.
<ovid. meta. 7.159>	Haemoniae matres pro gnatis dona receptis
<ovid. meta. 7.160>	Grandaeuique ferunt patres congestaque flamma
<ovid. meta. 7.161>	Tura liquefaciunt, inductaque cornibus aurum
<ovid. meta. 7.162>	Victima uota facit; sed abest gratantibus Aeson
<ovid. meta. 7.163>	Iam propior leto fessusque senilibus annis,
<ovid. meta. 7.164>	Cum sic Aesonides: "o cui debere salutem
<ovid. meta. 7.165>	Confiteor, coniunx, quamquam mihi cuncta dedisti
<ovid. meta. 7.166>	Excessitque fidem meritorum summa tuorum,
<ovid. meta. 7.167>	Si tamen hoc possunt (quid enim non carmina possunt?),
<ovid. meta. 7.168>	Deme meis annis et demptos adde parenti!"
<ovid. meta. 7.169>	Nec tenuit lacrimas: mota est pietate rogantis,
<ovid. meta. 7.170>	Dissimilemque animum subiit Aeeta relictus;
<ovid. meta. 7.171>	Nec tamen adfectus tales confessa "quod" inquit
<ovid. meta. 7.172>	"Excidit ore tuo, coniunx, scelus? ergo ego cuiquam
<ovid. meta. 7.173>	Posse tuae uideor spatium transcribere uitae?
<ovid. meta. 7.174>	Nec sinat hoc Hecate, nec tu petis aequa, sed isto,
<ovid. meta. 7.175>	Quod petis, experiar maius dare munus, Iason.
<ovid. meta. 7.176>	Arte mea soceri longum temptabimus aeuum,
<ovid. meta. 7.177>	Non annis renouare tuis, modo diua triformis
<ovid. meta. 7.178>	Adiuuet et praesens ingentibus adnuat ausis."
<ovid. meta. 7.179>	Tres aberant noctes, ut cornua tota coirent
<ovid. meta. 7.180>	Efficerentque orbem. postquam plenissima fulsit
<ovid. meta. 7.181>	Et solida terras spectauit imagine luna,
<ovid. meta. 7.182>	Egreditur tectis uestes induta recinctas,
<ovid. meta. 7.183>	Nuda pedem, nudos umeris infusa capillos,
<ovid. meta. 7.184>	Fertque uagos mediae per muta silentia noctis
<ovid. meta. 7.185>	Incomitata gradus. homines uolucresque ferasque
<ovid. meta. 7.186>	Soluerat alta quies: nullo cum murmure serpit
<ovid. meta. 7.186a>	Sopitae similis, nullo cum murmure serpens;
<ovid. meta. 7.187>	Inmotaeque silent frondes, silet umidus aer;
<ovid. meta. 7.188>	Sidera sola micant; ad quae sua bracchia tendens
<ovid. meta. 7.189>	Ter se conuertit, ter sumptis flumine crinem
<ovid. meta. 7.190>	Inrorauit aquis ternisque ululatibus ora
<ovid. meta. 7.191>	Soluit et in dura submisso poplite terra
<ovid. meta. 7.192>	"Nox" ait "arcanis fidissima, quaeque diurnis
<ovid. meta. 7.193>	Aurea cum luna succeditis ignibus astra,
<ovid. meta. 7.194>	Tuque triceps Hecate, quae coeptis conscia nostris
<ovid. meta. 7.195>	Adiutrixque uenis cantusque artisque magorum,
<ovid. meta. 7.196>	Quaeque magos, Tellus, pollentibus instruis herbis,
<ovid. meta. 7.197>	Auraeque et uenti montesque amnesque lacusque
<ovid. meta. 7.198>	Dique omnes nemorum dique omnes noctis adeste.
<ovid. meta. 7.199>	Quorum ope, cum uolui, ripis mirantibus amnes
<ovid. meta. 7.200>	In fontes rediere suos, concussaque sisto,
<ovid. meta. 7.201>	Stantia concutio cantu freta, nubila pello
<ovid. meta. 7.202>	Nubilaque induco, uentos abigoque uocoque,
<ovid. meta. 7.203>	Vipereas rumpo uerbis et carmine fauces,
<ovid. meta. 7.204>	Viuaque saxa sua conuulsaque robora terra
<ovid. meta. 7.205>	Et siluas moueo iubeoque tremescere montes
<ovid. meta. 7.206>	Et mugire solum manesque exire sepulcris.
<ovid. meta. 7.207>	Te quoque, Luna, traho, quamuis Temesaea labores
<ovid. meta. 7.208>	Aera tuos minuant; currus quoque carmine nostro
<ovid. meta. 7.209>	Pallet aui, pallet nostris Aurora uenenis.
<ovid. meta. 7.210>	Vos mihi taurorum flammas hebetastis et unco
<ovid. meta. 7.211>	Inpatiens oneris collum pressistis aratro,
<ovid. meta. 7.212>	Vos serpentigenis in se fera bella dedistis
<ovid. meta. 7.213>	Custodemque rudem somno sopistis et aurum
<ovid. meta. 7.214>	Vindice decepto Graias misistis in urbes.
<ovid. meta. 7.215>	Nunc opus est sucis, per quos renouata senectus
<ovid. meta. 7.216>	In florem redeat primosque reconligat annos.
<ovid. meta. 7.217>	Et dabitis! neque enim micuerunt sidera frustra
<ovid. meta. 7.218>	Nec frustra uolucrum tractus ceruice draconum
<ovid. meta. 7.219>	Currus adest." aderat demissus ab aethere currus.
<ovid. meta. 7.220>	Quo simul adscendit frenataque colla draconum
<ovid. meta. 7.221>	Permulsit manibusque leues agitauit habenas,
<ovid. meta. 7.222>	Sublimis rapitur subiectaque Thessala Tempe
<ovid. meta. 7.223>	Despicit et Cretes regionibus adplicat angues
<ovid. meta. 7.224>	Et, quas Ossa tulit, quas altus Pelion herbas
<ovid. meta. 7.225>	Othrysque Pindusque et Pindo maior Olympus,
<ovid. meta. 7.226>	Perspicit et placitas partim radice reuellit,
<ovid. meta. 7.227>	Partim succidit curuamine falcis aenae.
<ovid. meta. 7.228>	Multa quoque Apidani placuerunt gramina ripis,
<ovid. meta. 7.229>	Multa quoque Amphrysi, neque eras inmunis, Enipeu;
<ovid. meta. 7.230>	Nec non Peneos, nec non Spercheides undae
<ovid. meta. 7.231>	Contribuere aliquid iuncosaque litora Boebes.
<ovid. meta. 7.232>	Carpsit et Euboica uiuax Anthedone gramen,
<ovid. meta. 7.233>	Nondum mutato uulgatum corpore Glauci.
<ovid. meta. 7.234>	Et iam nona dies curru pennisque draconum
<ovid. meta. 7.235>	Nonaque nox omnes lustrantem uiderat agros,
<ovid. meta. 7.236>	Cum rediit; neque erant tacti nisi odore dracones
<ovid. meta. 7.237>	Et tamen annosae pellem posuere senectae.
<ovid. meta. 7.238>	Constitit adueniens citra limenque foresque
<ovid. meta. 7.239>	Et tantum caelo tegitur refugitque uiriles
<ovid. meta. 7.240>	Contactus statuitque aras e caespite binas,
<ovid. meta. 7.241>	Dexteriore Hecates, ast laeua parte Iuuentae.
<ovid. meta. 7.242>	Has ubi uerbenis siluaque incinxit agresti,
<ovid. meta. 7.243>	Haud procul egesta scrobibus tellure duabus
<ovid. meta. 7.244>	Sacra facit cultrosque in guttura uelleris atri
<ovid. meta. 7.245>	Conicit et patulas perfundit sanguine fossas.
<ovid. meta. 7.246>	Tum super inuergens liquidi carchesia uini
<ovid. meta. 7.247>	Alteraque inuergens tepidi carchesia lactis
<ovid. meta. 7.248>	Verba simul fundit terrenaque numina lenit
<ovid. meta. 7.249>	Vmbrarumque rogat rapta cum coniuge regem,
<ovid. meta. 7.250>	Ne properent artus anima fraudare senili.
<ovid. meta. 7.251>	Quos ubi placauit precibusque et murmure longo,
<ovid. meta. 7.252>	Aesonis effetum proferri corpus ad auras
<ovid. meta. 7.253>	Iussit et in plenos resolutum carmine somnos
<ovid. meta. 7.254>	Exanimi similem stratis porrexit in herbis.
<ovid. meta. 7.255>	Hinc procul Aesoniden, procul hinc iubet ire ministros,
<ovid. meta. 7.256>	Et monet arcanis oculos remouere profanos.
<ovid. meta. 7.257>	Diffugiunt iussi, passis Medea capillis
<ovid. meta. 7.258>	Bacchantum ritu flagrantes circuit aras
<ovid. meta. 7.259>	Multifidasque faces in fossa sanguinis atra
<ovid. meta. 7.260>	Tingit et infectas geminis accendit in aris
<ovid. meta. 7.261>	Terque senem flamma, ter aqua, ter sulphure lustrat.
<ovid. meta. 7.262>	Interea ualidum posito medicamen aeno
<ovid. meta. 7.263>	Feruet et exsultat spumisque tumentibus albet.
<ovid. meta. 7.264>	Illic Haemonia radices ualle resectas
<ovid. meta. 7.265>	Seminaque floresque et sucos incoquit atros.
<ovid. meta. 7.266>	Adicit extremo lapides Oriente petitos
<ovid. meta. 7.267>	Et, quas Oceani refluum mare lauit, harenas;
<ovid. meta. 7.268>	Addit et exceptas luna pernocte pruinas
<ovid. meta. 7.269>	Et strigis infames ipsis cum carnibus alas
<ovid. meta. 7.270>	Inque uirum soliti uultus mutare ferinos
<ovid. meta. 7.271>	Ambigui prosecta lupi; nec defuit illis
<ovid. meta. 7.272>	Squamea Cinyphii tenuis membrana chelydri
<ovid. meta. 7.273>	Viuacisque iecur cerui, quibus insuper addit
<ovid. meta. 7.274>	Ora caputque nouem cornicis saecula passae.
<ovid. meta. 7.275>	His et mille aliis postquam sine nomine rebus
<ovid. meta. 7.276>	Propositum instruxit mortali barbara maius,
<ovid. meta. 7.277>	Arenti ramo iampridem mitis oliuae
<ovid. meta. 7.278>	Omnia confudit summisque inmiscuit ima.
<ovid. meta. 7.279>	Ecce uetus calido uersatus stipes aeno
<ovid. meta. 7.280>	Fit uiridis primo nec longo tempore frondes
<ovid. meta. 7.281>	Induit et subito grauidis oneratur oliuis;
<ovid. meta. 7.282>	At quacumque caui spumas eiecit aeni
<ovid. meta. 7.283>	Ignis et in terram guttae cecidere calentes,
<ovid. meta. 7.284>	Vernat humus, floresque et mollia pabula surgunt.
<ovid. meta. 7.285>	Quae simul ac uidit, stricto Medea recludit
<ovid. meta. 7.286>	Ense senis iugulum ueteremque exire cruorem
<ovid. meta. 7.287>	Passa replet sucis; quos postquam conbibit Aeson
<ovid. meta. 7.288>	Aut ore acceptos aut uulnere, barba comaeque
<ovid. meta. 7.289>	Canitie posita nigrum rapuere colorem,
<ovid. meta. 7.290>	Pulsa fugit macies, abeunt pallorque situsque,
<ovid. meta. 7.291>	Adiectoque cauae supplentur corpore rugae,
<ovid. meta. 7.292>	Membraque luxuriant: Aeson miratur et olim
<ovid. meta. 7.293>	Ante quater denos hunc se reminiscitur annos.
<ovid. meta. 7.294>	Viderat ex alto tanti miracula monstri
<ovid. meta. 7.295>	Liber et admonitus iuuenes nutricibus annos
<ovid. meta. 7.296>	Posse suis reddi capit hoc a Colchide munus.
<ovid. meta. 7.297>	Neue doli cessent, odium cum coniuge falsum
<ovid. meta. 7.298>	Phasias adsimulat Peliaeque ad limina supplex
<ovid. meta. 7.299>	Confugit, atque illam, quoniam grauis ipse senecta est,
<ovid. meta. 7.300>	Excipiunt natae; quas tempore callida paruo
<ovid. meta. 7.301>	Colchis amicitiae mendacis imagine cepit,
<ovid. meta. 7.302>	Dumque refert inter meritorum maxima demptos
<ovid. meta. 7.303>	Aesonis esse situs atque hac in parte moratur,
<ovid. meta. 7.304>	Spes est uirginibus Pelia subiecta creatis
<ovid. meta. 7.305>	Arte suum parili reuirescere posse parentem,
<ovid. meta. 7.306>	Idque petunt pretiumque iubent sine fine pacisci.
<ovid. meta. 7.307>	Illa breui spatio silet et dubitare uidetur
<ovid. meta. 7.308>	Suspenditque animos ficta grauitate rogantes;
<ovid. meta. 7.309>	Mox, ubi pollicita est, "quo sit fiducia maior
<ovid. meta. 7.310>	Muneris huius" ait, "qui uestras maximus aeuo est
<ovid. meta. 7.311>	Dux gregis inter oues, agnus medicamine fiet."
<ovid. meta. 7.312>	Protinus innumeris effetus laniger annis
<ovid. meta. 7.313>	Attrahitur flexo circum caua tempora cornu;
<ovid. meta. 7.314>	Cuius ut Haemonio marcentia guttura cultro
<ovid. meta. 7.315>	Fodit et exiguo maculauit sanguine ferrum,
<ovid. meta. 7.316>	Membra simul pecudis ualidosque uenefica sucos
<ovid. meta. 7.317>	Mergit in aere cauo: minuunt ea corporis artus
<ovid. meta. 7.318>	Cornuaque exurunt nec non cum cornibus annos,
<ovid. meta. 7.319>	Et tener auditur medio balatus aeno;
<ovid. meta. 7.320>	Nec mora, balatum mirantibus exsilit agnus
<ovid. meta. 7.321>	Lasciuitque fuga lactantiaque ubera quaerit.
<ovid. meta. 7.322>	Obstipuere satae Pelia, promissaque postquam
<ovid. meta. 7.323>	Exhibuere fidem, tum uero inpensius instant.
<ovid. meta. 7.324>	Ter iuga Phoebus equis in Hibero flumine mersis
<ovid. meta. 7.325>	Dempserat, et quarta radiantia nocte micabant
<ovid. meta. 7.326>	Sidera, cum rapido fallax Aeetias igni
<ovid. meta. 7.327>	Inponit purum laticem et sine uiribus herbas;
<ovid. meta. 7.328>	Iamque neci similis resoluto corpore regem
<ovid. meta. 7.329>	Et cum rege suo custodes somnus habebat,
<ovid. meta. 7.330>	Quem dederant cantus magicaeque potentia linguae;
<ovid. meta. 7.331>	Intrarant iussae cum Colchide limina natae
<ovid. meta. 7.332>	Ambierantque torum: "quid nunc dubitatis inertes?
<ovid. meta. 7.333>	Stringite" ait "gladios ueteremque haurite cruorem,
<ovid. meta. 7.334>	Vt repleam uacuas iuuenali sanguine uenas.
<ovid. meta. 7.335>	In manibus uestris uita est aetasque parentis:
<ovid. meta. 7.336>	Si pietas ulla est nec spes agitatis inanes,
<ovid. meta. 7.337>	Officium praestate patri telisque senectam
<ovid. meta. 7.338>	Exigite et saniem coniecto emittite ferro!"
<ovid. meta. 7.339>	His, ut quaeque pia est, hortatibus inpia prima est
<ovid. meta. 7.340>	Et, ne sit scelerata, facit scelus; haud tamen ictus
<ovid. meta. 7.341>	Vlla suos spectare potest, oculosque reflectunt
<ovid. meta. 7.342>	Caecaque dant saeuis auersae uulnera dextris.
<ovid. meta. 7.343>	Ille cruore fluens cubito tamen adleuat artus
<ovid. meta. 7.344>	Semilacerque toro temptat consurgere et inter
<ovid. meta. 7.345>	Tot medius gladios pallentia bracchia tendens
<ovid. meta. 7.346>	"Quid facitis, gnatae? quis uos in fata parentis
<ovid. meta. 7.347>	Armat?" ait: cecidere illis animique manusque;
<ovid. meta. 7.348>	Plura locuturo cum uerbis guttura Colchis
<ovid. meta. 7.349>	Abstulit et calidis laniatum mersit in undis.
<ovid. meta. 7.350>	Quodnisi pennatis serpentibus isset in auras,
<ovid. meta. 7.351>	Non exempta foret poenae: fugit alta superque
<ovid. meta. 7.352>	Pelion umbrosum, Philyreia tecta, superque
<ovid. meta. 7.353>	Othryn et euentu ueteris loca nota Cerambi:
<ovid. meta. 7.354>	Hic ope nympharum sublatus in aera pennis,
<ovid. meta. 7.355>	Cum grauis infuso tellus foret obruta ponto,
<ovid. meta. 7.356>	Deucalioneas effugit inobrutus undas.
<ovid. meta. 7.357>	Aeoliam Pitanen a laeua parte reliquit
<ovid. meta. 7.358>	Factaque de saxo longi simulacra draconis
<ovid. meta. 7.359>	Idaeumque nemus, quo nati furta, iuuencum,
<ovid. meta. 7.360>	Occuluit Liber falsi sub imagine cerui,
<ovid. meta. 7.361>	Quaque pater Corythi parua tumulatus harena est,
<ovid. meta. 7.362>	Et quos Maera nouo latratu terruit agros,
<ovid. meta. 7.363>	Eurypylique urbem, qua Coae cornua matres
<ovid. meta. 7.364>	Gesserunt, tum cum discederet Herculis agmen,
<ovid. meta. 7.365>	Phoebeamque Rhodon et Ialysios Telchinas,
<ovid. meta. 7.366>	Quorum oculos ipso uitiantes omnia uisu
<ovid. meta. 7.367>	Iuppiter exosus fraternis subdidit undis.
<ovid. meta. 7.368>	Transit et antiquae Cartheia moenia Ceae,
<ovid. meta. 7.369>	Qua pater Alcidamas placidam de corpore natae
<ovid. meta. 7.370>	Miraturus erat nasci potuisse columbam.
<ovid. meta. 7.371>	Inde lacus Hyries uidet et Cycneia Tempe,
<ovid. meta. 7.372>	Quae subitus celebrauit olor: nam Phyllius illic
<ovid. meta. 7.373>	Imperio pueri uolucresque ferumque leonem
<ovid. meta. 7.374>	Tradiderat domitos; taurum quoque uincere iussus
<ovid. meta. 7.375>	Vicerat et stricto totiens iratus amore
<ovid. meta. 7.376>	Praemia poscenti taurum suprema negabat;
<ovid. meta. 7.377>	Ille indignatus "cupies dare" dixit et alto
<ovid. meta. 7.378>	Desiluit saxo. cuncti cecidisse putabant:
<ovid. meta. 7.379>	Factus olor niueis pendebat in aere pennis.
<ovid. meta. 7.380>	At genetrix Hyrie, seruati nescia, flendo
<ovid. meta. 7.381>	Delicuit stagnumque suo de nomine fecit.
<ovid. meta. 7.382>	Adiacet his Pleuron, in qua trepidantibus alis
<ovid. meta. 7.383>	Ophias effugit natorum uulnera Combe.
<ovid. meta. 7.384>	Inde Calaureae Letoidos adspicit arua
<ovid. meta. 7.385>	In uolucrem uersi cum coniuge conscia regis.
<ovid. meta. 7.386>	Dextra Cyllene est, in qua cum matre Menephron
<ovid. meta. 7.387>	Concubiturus erat saeuarum more ferarum.
<ovid. meta. 7.388>	Cephison procul hinc deflentem fata nepotis
<ovid. meta. 7.389>	Respicit in tumidam phocen ab Apolline uersi
<ovid. meta. 7.390>	Eumelique domum lugentis in aere natum.
<ovid. meta. 7.391>	Tandem uipereis Ephyren Pirenida pennis
<ovid. meta. 7.392>	Contigit: hic aeuo ueteres mortalia primo
<ovid. meta. 7.393>	Corpora uulgarunt pluuialibus edita fungis.
<ovid. meta. 7.394>	Sed postquam Colchis arsit noua nupta uenenis
<ovid. meta. 7.395>	Flagrantemque domum regis mare uidit utrumque,
<ovid. meta. 7.396>	Sanguine natorum perfunditur inpius ensis,
<ovid. meta. 7.397>	Vltaque se male mater Iasonis effugit arma.
<ovid. meta. 7.398>	Hinc Titaniacis ablata draconibus intrat
<ovid. meta. 7.399>	Palladias arces, quae te, iustissima Phene,
<ovid. meta. 7.400>	Teque, senex Peripha, pariter uidere uolantes
<ovid. meta. 7.401>	Innixamque nouis neptem Polypemonis alis.
<ovid. meta. 7.402>	Excipit hanc Aegeus facto damnandus in uno;
<ovid. meta. 7.403>	Nec satis hospitium est: thalami quoque foedere iungit.
<ovid. meta. 7.404>	Iamque aderat Theseus, proles ignara parenti,
<ovid. meta. 7.405>	Et uirtute sua bimarem pacauerat Isthmon:
<ovid. meta. 7.406>	Huius in exitium miscet Medea, quod olim
<ovid. meta. 7.407>	Attulerat secum Scythicis aconiton ab oris.
<ovid. meta. 7.408>	Illud Echidneae memorant e dentibus ortum
<ovid. meta. 7.409>	Esse canis; specus est tenebroso caecus hiatu,
<ovid. meta. 7.410>	Est uia decliuis, per quam Tirynthius heros
<ovid. meta. 7.411>	Restantem contraque diem radiosque micantes
<ovid. meta. 7.412>	Obliquantem oculos nexis adamante catenis
<ovid. meta. 7.413>	Cerberon abstraxit, rabida qui concitus ira
<ovid. meta. 7.414>	Inpleuit pariter ternis latratibus auras
<ovid. meta. 7.415>	Et sparsit uirides spumis albentibus agros;
<ovid. meta. 7.416>	Has concresse putant nactasque alimenta feracis
<ovid. meta. 7.417>	Fecundique soli uires cepisse nocendi,
<ovid. meta. 7.418>	Quae quia nascuntur dura uiuacia caute,
<ovid. meta. 7.419>	Agrestes aconita uocant; ea coniugis astu
<ovid. meta. 7.420>	Ipse parens Aegeus nato porrexit ut hosti.
<ovid. meta. 7.421>	Sumpserat ignara Theseus data pocula dextra,
<ovid. meta. 7.422>	Cum pater in capulo gladii cognouit eburno
<ovid. meta. 7.423>	Signa sui generis facinusque excussit ab ore;
<ovid. meta. 7.424>	Effugit illa necem nebulis per carmina motis.
<ovid. meta. 7.425>	At genitor, quamquam laetatur sospite nato,
<ovid. meta. 7.426>	Attonitus tamen est ingens discrimine paruo
<ovid. meta. 7.427>	Committi potuisse nefas; fouet ignibus aras
<ovid. meta. 7.428>	Muneribusque deos inplet, feriuntque secures
<ovid. meta. 7.429>	Colla torosa boum uinctorum tempora uittis.
<ovid. meta. 7.430>	Nullus Erechthidis fertur celebratior illo
<ovid. meta. 7.431>	Inluxisse dies; agitant conuiuia patres
<ovid. meta. 7.432>	Et medium uulgus, nec non et carmina uino
<ovid. meta. 7.433>	Ingenium faciente canunt: "te, maxime Theseu,
<ovid. meta. 7.434>	Mirata est Marathon Cretaei sanguine tauri,
<ovid. meta. 7.435>	Quodque suis securus arat Cromyona colonus,
<ovid. meta. 7.436>	Munus opusque tuum est; tellus Epidauria per te
<ovid. meta. 7.437>	Clauigeram uidit Vulcani occumbere prolem,
<ovid. meta. 7.438>	Vidit et inmitem Cephisias ora Procrusten;
<ovid. meta. 7.439>	Cercyonis letum uidit Cerealis Eleusin.
<ovid. meta. 7.440>	Occidit ille Sinis magnis male uiribus usus,
<ovid. meta. 7.441>	Qui poterat curuare trabes et agebat ab alto
<ovid. meta. 7.442>	Ad terram late sparsuras corpora pinus.
<ovid. meta. 7.443>	Tutus ad Alcathoen, Lelegeia moenia, limes
<ovid. meta. 7.444>	Conposito Scirone patet, sparsisque latronis
<ovid. meta. 7.445>	Terra negat sedem, sedem negat ossibus unda,
<ovid. meta. 7.446>	Quae iactata diu fertur durasse uetustas
<ovid. meta. 7.447>	In scopulos; scopulis nomen Scironis inhaeret.
<ovid. meta. 7.448>	Si titulos annosque tuos numerare uelimus,
<ovid. meta. 7.449>	Facta premant annos. pro te, fortissime, uota
<ovid. meta. 7.450>	Publica suscipimus, bacchi tibi sumimus haustus."
<ovid. meta. 7.451>	Consonat adsensu populi precibusque fauentum
<ovid. meta. 7.452>	Regia, nec tota tristis locus ullus in urbe est.
<ovid. meta. 7.453>	Nec tamen (usque adeo nulla est sincera uoluptas,
<ovid. meta. 7.454>	Sollicitumque aliquid laetis interuenit) Aegeus
<ovid. meta. 7.455>	Gaudia percepit nato secura recepto:
<ovid. meta. 7.456>	Bella parat Minos; qui quamquam milite, quamquam
<ovid. meta. 7.457>	Classe ualet, patria tamen est firmissimus ira
<ovid. meta. 7.458>	Androgeique necem iustis ulciscitur armis.
<ovid. meta. 7.459>	Ante tamen bello uires adquirit amicas,
<ovid. meta. 7.460>	Quaque potens habitus, uolucri freta classe pererrat.
<ovid. meta. 7.461>	Hinc Anaphen sibi iungit et Astypaleia regna,
<ovid. meta. 7.462>	Promissis Anaphen, regna Astypaleia bello;
<ovid. meta. 7.463>	Hinc humilem Myconon cretosaque rura Cimoli
<ovid. meta. 7.464>	Florentemque thymo Cythnon planamque Seriphon
<ovid. meta. 7.465>	Marmoreamque Paron, quamque inpia prodidit Arne
<ovid. meta. 7.466>	Sithon: accepto, quod auara poposcerat, auro
<ovid. meta. 7.467>	Mutata est in auem, quae nunc quoque diligit aurum,
<ovid. meta. 7.468>	Nigra pedes, nigris uelata monedula pennis.
<ovid. meta. 7.469>	At non Oliaros Didymeque et Tenos et Andros
<ovid. meta. 7.470>	Et Gyaros nitidaeque ferax Peparethos oliuae
<ovid. meta. 7.471>	Gnosiacas iuuere rates. latere inde sinistro
<ovid. meta. 7.472>	Oenopiam Minos petit, Aeacideia regna:
<ovid. meta. 7.473>	Oenopiam ueteres appellauere, sed ipse
<ovid. meta. 7.474>	Aeacus Aeginam genetricis nomine dixit.
<ovid. meta. 7.475>	Turba ruit tantaeque uirum cognoscere famae
<ovid. meta. 7.476>	Expetit; occurrunt illi Telamonque minorque
<ovid. meta. 7.477>	Quam Telamon Peleus et proles tertia Phocus,
<ovid. meta. 7.478>	Ipse quoque egreditur tardus grauitate senili
<ovid. meta. 7.479>	Aeacus et, quae sit ueniendi causa, requirit.
<ovid. meta. 7.480>	Admonitus patrii luctus suspirat et illi
<ovid. meta. 7.481>	Dicta refert rector populorum talia centum:
<ovid. meta. 7.482>	"Arma iuues oro pro gnato sumpta piaeque
<ovid. meta. 7.483>	Pars sis militiae: tumulo solacia posco."
<ovid. meta. 7.484>	Huic Asopiades "petis inrita" dixit "et urbi
<ovid. meta. 7.485>	Non facienda meae; neque enim coniunctior ulla
<ovid. meta. 7.486>	Cecropidis quam est haec tellus: ea foedera nobis."
<ovid. meta. 7.487>	Tristis abit "stabunt"que "tibi tua foedera magno"
<ovid. meta. 7.488>	Dixit et utilius bellum putat esse minari,
<ovid. meta. 7.489>	Quam gerere atque suas ibi praeconsumere uires.
<ovid. meta. 7.490>	Classis ab Oenopiis etiamnum Lyctia muris
<ovid. meta. 7.491>	Spectari poterat, cum pleno concita uelo
<ovid. meta. 7.492>	Attica puppis adest in portusque intrat amicos,
<ovid. meta. 7.493>	Quae Cephalum patriaeque simul mandata ferebat.
<ovid. meta. 7.494>	Aeacidae longo iuuenes post tempore uisum
<ovid. meta. 7.495>	Agnouere tamen Cephalum dextrasque dedere
<ovid. meta. 7.496>	Inque patris duxere domum. spectabilis heros
<ovid. meta. 7.497>	Et ueteris retinens etiamnum pignora formae
<ovid. meta. 7.498>	Ingreditur ramumque tenens popularis oliuae
<ovid. meta. 7.499>	Et dextra laeuaque duos aetate minores
<ovid. meta. 7.500>	Maior habet, Clyton et Buten, Pallante creatos.
<ovid. meta. 7.501>	Postquam congressus primi sua uerba tulerunt,
<ovid. meta. 7.502>	Cecropidae Cephalus peragit mandata rogatque
<ovid. meta. 7.503>	Auxilium foedusque refert et iura parentum
<ovid. meta. 7.504>	Imperiumque peti totius Achaidos addit.
<ovid. meta. 7.505>	Sic ubi mandatam iuuit facundia causam,
<ovid. meta. 7.506>	Aeacus in capulo sceptri nitente sinistra
<ovid. meta. 7.507>	"Ne petite auxilium, sed sumite", dixit, "Athenae,
<ovid. meta. 7.508>	Nec dubie uires, quas haec habet insula, uestras
<ovid. meta. 7.509>	Dicite, et omnia, quae rerum status iste mearum
<ovid. meta. 7.510>	Robora non desunt: superat mihi miles et hostis.
<ovid. meta. 7.511>	Gratia dis, felix et inexcusabile tempus."
<ovid. meta. 7.512>	"Immo ita sit", Cephalus "crescat tua ciuibus opto
<ovid. meta. 7.513>	Vrbs" ait; adueniens equidem modo gaudia cepi,
<ovid. meta. 7.514>	Cum tam pulchra mihi, tam par aetate iuuentus
<ovid. meta. 7.515>	Obuia processit; multos tamen inde requiro,
<ovid. meta. 7.516>	Quos quondam uidi uestra prius urbe receptus."
<ovid. meta. 7.517>	Aeacus ingemuit tristique ita uoce locutus:
<ovid. meta. 7.518>	"Flebile principium melior fortuna secuta est:
<ovid. meta. 7.519>	Hanc utinam possem uobis memorare sine illo!
<ovid. meta. 7.520>	Ordine nunc repetam, neu longa ambage morer uos:
<ovid. meta. 7.521>	Ossa cinisque iacent, memori quos mente requiris;
<ovid. meta. 7.522>	Et quota pars illi rerum periere mearum!
<ovid. meta. 7.523>	Dira lues ira populis Iunonis iniquae
<ovid. meta. 7.524>	Incidit exosae dictas a paelice terras.
<ovid. meta. 7.525>	Dum uisum mortale malum tantaeque latebat
<ovid. meta. 7.526>	Causa nocens cladis, pugnatum est arte medendi;
<ovid. meta. 7.527>	Exitium superabat opem, quae uicta iacebat.
<ovid. meta. 7.528>	Principio caelum spissa caligine terras
<ovid. meta. 7.529>	Pressit et ignauos inclusit nubibus aestus,
<ovid. meta. 7.530>	Dumque quater iunctis expleuit cornibus orbem
<ovid. meta. 7.531>	Luna, quater plenum tenuata retexuit orbem,
<ovid. meta. 7.532>	Letiferis calidi spirarunt aestibus austri.
<ovid. meta. 7.533>	Constat et in fontes uitium uenisse lacusque,
<ovid. meta. 7.534>	Miliaque incultos serpentum multa per agros
<ovid. meta. 7.535>	Errasse atque suis fluuios temerasse uenenis.
<ovid. meta. 7.536>	Strage canum primo uolucrumque ouiumque boumque
<ovid. meta. 7.537>	Inque feris subiti deprensa potentia morbi.
<ovid. meta. 7.538>	Concidere infelix ualidos miratur arator
<ovid. meta. 7.539>	Inter opus tauros medioque recumbere sulco;
<ovid. meta. 7.540>	Lanigeris gregibus balatus dantibus aegros
<ovid. meta. 7.541>	Sponte sua lanaeque cadunt et corpora tabent;
<ovid. meta. 7.542>	Acer equus quondam magnaeque in puluere famae
<ovid. meta. 7.543>	Degenerat palmas ueterumque oblitus honorum
<ovid. meta. 7.544>	Ad praesepe gemit longo moriturus inerti;
<ovid. meta. 7.545>	Non aper irasci meminit, non fidere cursu
<ovid. meta. 7.546>	Cerua nec armentis incurrere fortibus ursi.
<ovid. meta. 7.547>	Omnia languor habet: siluisque agrisque uiisque
<ovid. meta. 7.548>	Corpora foeda iacent, uitiantur odoribus aurae.
<ovid. meta. 7.549>	Mira loquar: non illa canes auidaeque uolucres,
<ovid. meta. 7.550>	Non cani tetigere lupi; dilapsa liquescunt,
<ovid. meta. 7.551>	Adflatuque nocent et agunt contagia late.
<ovid. meta. 7.552>	Peruenit ad miseros damno grauiore colonos
<ovid. meta. 7.553>	Pestis et in magnae dominatur moenibus urbis.
<ovid. meta. 7.554>	Viscera torrentur primo, flammaeque latentis
<ovid. meta. 7.555>	Indicium rubor est et ductus anhelitus; igni
<ovid. meta. 7.556>	Aspera lingua tumet, tepidisque arentia uentis
<ovid. meta. 7.557>	Ora patent, auraeque graues captantur hiatu.
<ovid. meta. 7.558>	Non stratum, non ulla pati uelamina possunt,
<ovid. meta. 7.559>	Dura sed in terra ponunt praecordia, nec fit
<ovid. meta. 7.560>	Corpus humo gelidum, sed humus de corpore feruet,
<ovid. meta. 7.561>	Nec moderator adest, inque ipsos saeua medentes
<ovid. meta. 7.562>	Erumpit clades, obsuntque auctoribus artes.
<ovid. meta. 7.563>	Quo propior quisque est seruitque fidelius aegro,
<ovid. meta. 7.564>	In partem leti citius uenit, utque salutis
<ovid. meta. 7.565>	Spes abiit finemque uident in funere morbi,
<ovid. meta. 7.566>	Indulgent animis et nulla, quid utile, cura est:
<ovid. meta. 7.567>	Vtile enim nihil est. passim positoque pudore
<ovid. meta. 7.568>	Fontibus et fluuiis puteisque capacibus haerent,
<ovid. meta. 7.569>	Nec sitis est extincta prius quam uita bibendo;
<ovid. meta. 7.570>	Inde graues multi nequeunt consurgere et ipsis
<ovid. meta. 7.571>	Inmoriuntur aquis; aliquis tamen haurit et illas.
<ovid. meta. 7.572>	Tantaque sunt miseris inuisi taedia lecti:
<ovid. meta. 7.573>	Prosiliunt aut, si prohibent consistere uires,
<ovid. meta. 7.574>	Corpora deuoluunt in humum fugiuntque penates
<ovid. meta. 7.575>	Quisque suos, sua cuique domus funesta uidetur
<ovid. meta. 7.576>	Et, quia causa latet, locus est in crimine paruus.
<ovid. meta. 7.577>	Semianimes errare uiis, dum stare ualebant,
<ovid. meta. 7.578>	Adspiceres, flentes alios terraque iacentes
<ovid. meta. 7.579>	Lassaque uersantes supremo lumina motu
<ovid. meta. 7.580>	Membraque pendentis tendunt ad sidera caeli,
<ovid. meta. 7.581>	Hic illic, ubi mors deprenderat, exhalantes.
<ovid. meta. 7.582>	Quid mihi tunc animi fuit? an, quod debuit esse,
<ovid. meta. 7.583>	Vt uitam odissem et cuperem pars esse meorum?
<ovid. meta. 7.584>	Quo se cumque acies oculorum flexerat, illic
<ovid. meta. 7.585>	Vulgus erat stratum, ueluti cum putria motis
<ovid. meta. 7.586>	Poma cadunt ramis agitataque ilice glandes.
<ovid. meta. 7.587>	Templa uides contra gradibus sublimia longis
<ovid. meta. 7.588>	(Iuppiter illa tenet): quis non altaribus illis
<ovid. meta. 7.589>	Inrita tura dedit? quotiens pro coniuge coniunx,
<ovid. meta. 7.590>	Pro gnato genitor, dum uerba precantia dicit,
<ovid. meta. 7.591>	Non exoratis animam finiuit in aris,
<ovid. meta. 7.592>	Inque manu turis pars inconsumpta reperta est!
<ovid. meta. 7.593>	Admoti quotiens templis, dum uota sacerdos
<ovid. meta. 7.594>	Concipit et fundit purum inter cornua uinum,
<ovid. meta. 7.595>	Haud exspectato ceciderunt uulnere tauri!
<ovid. meta. 7.596>	Ipse ego sacra Ioui pro me patriaque tribusque
<ovid. meta. 7.597>	Cum facerem natis, mugitus uictima diros
<ovid. meta. 7.598>	Edidit et subito conlapsa sine ictibus ullis
<ovid. meta. 7.599>	Exiguo tinxit subiectos sanguine cultros.
<ovid. meta. 7.600>	Exta quoque aegra notas ueri monitusque deorum
<ovid. meta. 7.601>	Perdiderant: tristes penetrant ad uiscera morbi.
<ovid. meta. 7.602>	Ante sacros uidi proiecta cadauera postes;
<ovid. meta. 7.603>	Ante ipsas, quo mors foret inuidiosior, aras
<ovid. meta. 7.604>	Pars animam laqueo claudunt mortisque timorem
<ovid. meta. 7.605>	Morte fugant ultroque uocant uenientia fata.
<ovid. meta. 7.606>	Corpora missa neci nullis de more feruntur
<ovid. meta. 7.607>	Funeribus: neque enim capiebant funera portae;
<ovid. meta. 7.608>	Aut inhumata premunt terras aut dantur in altos
<ovid. meta. 7.609>	Indotata rogos. et iam reuerentia nulla est,
<ovid. meta. 7.610>	Deque rogis pugnant alienisque ignibus ardent.
<ovid. meta. 7.611>	Qui lacriment, desunt, indefletaeque uagantur
<ovid. meta. 7.612>	Natorumque uirumque animae iuuenumque senumque,
<ovid. meta. 7.613>	Nec locus in tumulos, nec sufficit arbor in ignes.
<ovid. meta. 7.614>	Attonitus tanto miserarum turbine rerum
<ovid. meta. 7.615>	"Iuppiter o! dixi "si te non falsa loquuntur
<ovid. meta. 7.616>	Dicta sub amplexus Aeginae Asopidos isse
<ovid. meta. 7.617>	Nec te, magne pater, nostri pudet esse parentem,
<ovid. meta. 7.618>	Aut mihi redde meos, aut me quoque conde sepulcro."
<ovid. meta. 7.619>	Ille notam fulgore dedit tonitruque secundo:
<ovid. meta. 7.620>	"Accipio, sintque ista, precor, felicia mentis
<ovid. meta. 7.621>	Signa tuae" dixi; "quod das mihi, pigneror omen."
<ovid. meta. 7.622>	Forte fuit iuxta patulis rarissima ramis
<ovid. meta. 7.623>	Sacra Ioui quercus de semine Dodonaeo:
<ovid. meta. 7.624>	Hic nos frugilegas adspeximus agmine longo
<ovid. meta. 7.625>	Grande onus exiguo formicas ore gerentes
<ovid. meta. 7.626>	Rugosoque suum seruantes cortice callem;
<ovid. meta. 7.627>	Dum numerum miror, "totidem, pater optime," dixi
<ovid. meta. 7.628>	"Tu mihi da ciues et inania moenia supple."
<ovid. meta. 7.629>	Intremuit ramisque sonum sine flamine motis
<ovid. meta. 7.630>	Alta dedit quercus: pauido mihi membra timore
<ovid. meta. 7.631>	Horruerant stabantque comae; tamen oscula terrae
<ovid. meta. 7.632>	Roboribusque dedi nec me sperare fatebar,
<ovid. meta. 7.633>	Sperabam tamen atque animo mea uota fouebam.
<ovid. meta. 7.634>	Nox subit, et curis exercita corpora somnus
<ovid. meta. 7.635>	Occupat: ante oculos eadem mihi quercus adesse
<ovid. meta. 7.636>	Et promittere idem totidemque animalia ramis
<ovid. meta. 7.637>	Ferre suis uisa est pariterque tremescere motu
<ovid. meta. 7.638>	Graniferumque agmen subiectis spargere in aruis,
<ovid. meta. 7.639>	Crescere desubito et maius maiusque uideri
<ovid. meta. 7.640>	Ac se tollere humo rectoque adsistere trunco
<ovid. meta. 7.641>	Et maciem numerumque pedum nigrumque colorem
<ovid. meta. 7.642>	Ponere et humanam membris inducere formam.
<ovid. meta. 7.643>	Somnus abit. damno uigilans mea uisa querorque
<ovid. meta. 7.644>	In superis opis esse nihil; at in aedibus ingens
<ovid. meta. 7.645>	Murmur erat, uocesque hominum exaudire uidebar
<ovid. meta. 7.646>	Iam mihi desuetas. dum suspicor has quoque somni
<ovid. meta. 7.647>	Esse, uenit Telamon properus foribusque reclusis
<ovid. meta. 7.648>	"Speque fideque, pater," dixit "maiora uidebis.
<ovid. meta. 7.649>	Egredere!" egredior, qualesque in imagine somni
<ovid. meta. 7.650>	Visus eram uidisse uiros, ex ordine tales
<ovid. meta. 7.651>	Adspicio noscoque: adeunt regemque salutant.
<ovid. meta. 7.652>	Vota Ioui soluo populisque recentibus urbem
<ovid. meta. 7.653>	Partior et uacuos priscis cultoribus agros
<ovid. meta. 7.654>	Myrmidonasque uoco nec origine nomina fraudo.
<ovid. meta. 7.655>	Corpora uidisti: mores, quos ante gerebant,
<ovid. meta. 7.656>	Nunc quoque habent; parcum genus est patiensque laborum
<ovid. meta. 7.657>	Quaesitique tenax et quod quaesita reseruet.
<ovid. meta. 7.658>	Hi te ad bella pares annis animisque sequentur,
<ovid. meta. 7.659>	Cum primum, qui te feliciter attulit, eurus"
<ovid. meta. 7.660>	(Eurus enim attulerat) "fuerit mutatus in austros."
<ovid. meta. 7.661>	Talibus atque aliis longum sermonibus illi
<ovid. meta. 7.662>	Inpleuere diem: lucis pars optima mensae
<ovid. meta. 7.663>	Est data, nox somnis; iubar aureus extulerat sol;
<ovid. meta. 7.664>	Flabat adhuc eurus redituraque uela tenebat:
<ovid. meta. 7.665>	Ad Cephalum Pallante sati, cui grandior aetas,
<ovid. meta. 7.666>	Ad regem Cephalus simul et Pallante creati
<ovid. meta. 7.667>	Conueniunt, sed adhuc regem sopor altus habebat.
<ovid. meta. 7.668>	Excipit Aeacides illos in limine Phocus;
<ovid. meta. 7.669>	Nam Telamon fraterque uiros ad bella legebant.
<ovid. meta. 7.670>	Phocus in interius spatium pulchrosque recessus
<ovid. meta. 7.671>	Cecropidas ducit, cum quis simul ipse resedit.
<ovid. meta. 7.672>	Adspicit Aeoliden ignota ex arbore factum
<ovid. meta. 7.673>	Ferre manu iaculum, cuius fuit aurea cuspis;
<ovid. meta. 7.674>	Pauca prius mediis sermonibus ante locutus
<ovid. meta. 7.675>	"Sum nemorum studiosus" ait "caedisque ferinae;
<ovid. meta. 7.676>	Qua tamen e silua teneas hastile recisum,
<ovid. meta. 7.677>	Iamdudum dubito: certe, si fraxinus esset,
<ovid. meta. 7.678>	Fulua colore foret; si cornus, nodus inesset;
<ovid. meta. 7.679>	Vnde sit, ignoro. sed non formosius isto
<ovid. meta. 7.680>	Viderunt oculi telum iaculabile nostri."
<ovid. meta. 7.681>	Excipit Actaeis e fratribus alter et "usum
<ovid. meta. 7.682>	Maiorem specie mirabere" dixit "in isto.
<ovid. meta. 7.683>	Consequitur, quodcumque petit, fortunaque missum
<ovid. meta. 7.684>	Non regit, et reuolat nullo referente cruentum."
<ovid. meta. 7.685>	Tum uero iuuenis Nereius omnia quaerit,
<ovid. meta. 7.686>	Cur sit et unde datum, quis tanti muneris auctor;
<ovid. meta. 7.687>	Quae petit, ille refert et cetera: nota pudori,
<ovid. meta. 7.688>	Qua tulerit mercede, silet tactusque dolore
<ovid. meta. 7.689>	Coniugis amissae lacrimis ita fatur obortis:
<ovid. meta. 7.690>	"Hoc me, nate dea, (quis possit credere?) telum
<ovid. meta. 7.691>	Flere facit facietque diu, si uiuere nobis
<ovid. meta. 7.692>	Fata diu dederint: hoc me cum coniuge cara
<ovid. meta. 7.693>	Perdidit; hoc utinam caruissem munere semper!
<ovid. meta. 7.694>	Procris erat, si forte magis peruenit ad aures
<ovid. meta. 7.695>	Orithyia tuas, raptae soror Orithyiae,
<ovid. meta. 7.696>	Si faciem moresque uelis conferre duarum,
<ovid. meta. 7.697>	Dignior ipsa rapi. pater hanc mihi iunxit Erechtheus,
<ovid. meta. 7.698>	Hanc mihi iunxit amor: felix dicebar eramque;
<ovid. meta. 7.699>	Non ita dis uisum est, aut nunc quoque forsitan essem.
<ovid. meta. 7.700>	Alter agebatur post sacra iugalia mensis,
<ovid. meta. 7.701>	Cum me cornigeris tendentem retia ceruis
<ovid. meta. 7.702>	Vertice de summo semper florentis Hymetti
<ovid. meta. 7.703>	Lutea mane uidet pulsis Aurora tenebris
<ovid. meta. 7.704>	Inuitumque rapit. liceat mihi uera referre
<ovid. meta. 7.705>	Pace deae: quod sit roseo spectabilis ore,
<ovid. meta. 7.706>	Quod teneat lucis, teneat confinia noctis,
<ovid. meta. 7.707>	Nectareis quod alatur aquis, ego - Procrin amabam:
<ovid. meta. 7.708>	Pectore Procris erat, Procris mihi semper in ore.
<ovid. meta. 7.709>	Sacra tori coitusque nouos thalamosque recentes
<ovid. meta. 7.710>	Primaque deserti referebam foedera lecti;
<ovid. meta. 7.711>	Mota dea est et "siste tuas, ingrate, querellas:
<ovid. meta. 7.712>	Procrin habe!" dixit, "quodsi mea prouida mens est,
<ovid. meta. 7.713>	Non habuisse uoles" meque illi irata remisit.
<ovid. meta. 7.714>	Dum redeo mecumque deae memorata retracto,
<ovid. meta. 7.715>	Esse metus coepit, ne iura iugalia coniunx
<ovid. meta. 7.716>	Non bene seruasset: facies aetasque iubebat
<ovid. meta. 7.717>	Credere adulterium, prohibebant credere mores;
<ovid. meta. 7.718>	Sed tamen afueram, sed et haec erat, unde redibam,
<ovid. meta. 7.719>	Criminis exemplum, sed cuncta timemus amantes.
<ovid. meta. 7.720>	Quaerere, quod doleam, statuo donisque pudicam
<ovid. meta. 7.721>	Sollicitare fidem. fauet huic Aurora timori
<ovid. meta. 7.722>	Inmutatque meam (uideor sensisse) figuram.
<ovid. meta. 7.723>	Palladias ineo non cognoscendus Athenas
<ovid. meta. 7.724>	Ingrediorque domum: culpa domus ipsa carebat
<ovid. meta. 7.725>	Castaque signa dabat dominoque erat anxia rapto;
<ovid. meta. 7.726>	Vix aditus per mille dolos ad Erechthida factus.
<ovid. meta. 7.727>	Vt uidi, obstipui meditataque paene reliqui
<ovid. meta. 7.728>	Temptamenta fide; male me, quin uera faterer,
<ovid. meta. 7.729>	Continui, male, quin, ut oportuit, oscula ferrem.
<ovid. meta. 7.730>	Tristis erat (sed nulla tamen formosior illa
<ovid. meta. 7.731>	Esse potest tristi) desiderioque dolebat
<ovid. meta. 7.732>	Coniugis abrepti. tu conlige, qualis in illa,
<ovid. meta. 7.733>	Phoce, decor fuerit, quam sic dolor ipse decebat.
<ovid. meta. 7.734>	Quid referam, quotiens temptamina nostra pudici
<ovid. meta. 7.735>	Reppulerint mores, quotiens "ego" dixerit "uni
<ovid. meta. 7.736>	Seruor; ubicumque est, uni mea gaudia seruo?"
<ovid. meta. 7.737>	Cui non ista fide satis experientia sano
<ovid. meta. 7.738>	Magna foret? non sum contentus et in mea pugno
<ovid. meta. 7.739>	Vulnera; dum census dare me pro nocte loquendo
<ovid. meta. 7.740>	Muneraque augendo tandem dubitare coegi,
<ovid. meta. 7.741>	Exclamo male fictor: "adest male fictus adulter,
<ovid. meta. 7.742>	Verus eram coniunx: me, perfida, teste teneris!"
<ovid. meta. 7.743>	Illa nihil; tacito tantummodo uicta pudore
<ovid. meta. 7.744>	Insidiosa malo cum coniuge limina fugit
<ovid. meta. 7.745>	Offensaque mei genus omne perosa uirorum
<ovid. meta. 7.746>	Montibus errabat studiis operata Dianae.
<ovid. meta. 7.747>	Tum mihi deserto uiolentior ignis ad ossa
<ovid. meta. 7.748>	Peruenit: orabam ueniam et peccasse fatebar
<ovid. meta. 7.749>	Et potuisse datis simili succumbere culpae
<ovid. meta. 7.750>	Me quoque muneribus, si munera tanta darentur.
<ovid. meta. 7.751>	Haec mihi confesso, laesum prius ulta pudorem,
<ovid. meta. 7.752>	Redditur et dulces concorditer exigit annos.
<ovid. meta. 7.753>	Dat mihi praeterea, tamquam se parua dedisset
<ovid. meta. 7.754>	Dona, canem munus, quem cum sua traderet illi
<ovid. meta. 7.755>	Cynthia, "currendo superabit" dixerat "omnes."
<ovid. meta. 7.756>	Dat simul et iaculum, quod nos, ut cernis, habemus.
<ovid. meta. 7.757>	Muneris alterius quae sit fortuna, requiris?
<ovid. meta. 7.758>	Accipe mirandum: nouitate mouebere facti.
<ovid. meta. 7.759>	Carmina Laiades non intellecta priorum
<ovid. meta. 7.760>	Soluerat ingeniis, et praecipitata iacebat
<ovid. meta. 7.761>	Inmemor ambagum uates obscura suarum;
<ovid. meta. 7.762>	[Scilicet alma Themis, nec talia linquit inulta]
<ovid. meta. 7.763>	Protinus Aoniis inmittitur altera Thebis
<ovid. meta. 7.764>	Pestis, et exitio multi pecorumque suoque
<ovid. meta. 7.765>	Rurigenae pauere feram: uicina iuuentus
<ovid. meta. 7.766>	Venimus et latos indagine cinximus agros.
<ovid. meta. 7.767>	Illa leui uelox superabat retia saltu
<ovid. meta. 7.768>	Summaque transibat positarum lina plagarum.
<ovid. meta. 7.769>	Copula detrahitur canibus, quos illa sequentes
<ovid. meta. 7.770>	Effugit et coetum non segnior alite ludit.
<ovid. meta. 7.771>	Poscor et ipse meum consensu Laelapa magno:
<ovid. meta. 7.772>	Muneris hoc nomen; iamdudum uincula pugnat
<ovid. meta. 7.773>	Exuere ipse sibi colloque morantia tendit.
<ovid. meta. 7.774>	Vix bene missus erat, nec iam poteramus, ubi esset,
<ovid. meta. 7.775>	Scire; pedum calidus uestigia puluis habebat,
<ovid. meta. 7.776>	Ipse oculis ereptus erat: non ocior illo
<ovid. meta. 7.777>	Hasta nec exutae contorto uerbere glandes
<ovid. meta. 7.778>	Nec Gortyniaco calamus leuis exit ab arcu.
<ovid. meta. 7.779>	Collis apex medii subiectis inminet aruis:
<ovid. meta. 7.780>	Tollor eo capioque noui spectacula cursus,
<ovid. meta. 7.781>	Quo modo deprendi, modo se subducere ab ipso
<ovid. meta. 7.782>	Vulnere uisa fera est; nec limite callida recto
<ovid. meta. 7.783>	In spatiumque fugit, sed decipit ora sequentis
<ovid. meta. 7.784>	Et redit in gyrum, ne sit suus impetus hosti;
<ovid. meta. 7.785>	Inminet hic sequiturque parem similisque tenenti
<ovid. meta. 7.786>	Non tenet et uanos exercet in aera motus.
<ovid. meta. 7.787>	Ad iaculi uertebar opem; quod dextera librat
<ovid. meta. 7.788>	Dum mea, dum digitos amentis addere tempto,
<ovid. meta. 7.789>	Lumina deflexi reuocataque rursus eodem
<ovid. meta. 7.790>	Rettuleram: medio (mirum) duo marmora campo
<ovid. meta. 7.791>	Adspicio: fugere hoc, illud latrare putares.
<ovid. meta. 7.792>	Scilicet inuictos ambo certamine cursus
<ovid. meta. 7.793>	Esse deus uoluit, siquis deus adfuit illis."
<ovid. meta. 7.794>	Hactenus, et tacuit. "iaculo quod crimen in ipso est?"
<ovid. meta. 7.795>	Phocus ait; iaculi sic crimina reddidit ille:
<ovid. meta. 7.796>	"Gaudia principium nostri sunt, Phoce, doloris:
<ovid. meta. 7.797>	Illa prius referam. iuuat o meminisse beati
<ovid. meta. 7.798>	Temporis, Aeacida, quo primos rite per annos
<ovid. meta. 7.799>	Coniuge eram felix, felix erat illa marito:
<ovid. meta. 7.800>	Mutua cura duos et amor socialis habebat,
<ovid. meta. 7.801>	Nec Iouis illa meo thalamos praeferret amori,
<ovid. meta. 7.802>	Nec, me quae caperet, non si Venus ipsa ueniret,
<ovid. meta. 7.803>	Vlla erat; aequales urebant pectora flammae.
<ovid. meta. 7.804>	Sole fere radiis feriente cacumina primis
<ovid. meta. 7.805>	Venatum in siluas iuuenaliter ire solebam,
<ovid. meta. 7.806>	Nec mecum famuli nec equi nec naribus acres
<ovid. meta. 7.807>	Ire canes nec lina sequi nodosa solebant:
<ovid. meta. 7.808>	Tutus eram iaculo; sed cum satiata ferinae
<ovid. meta. 7.809>	Dextera caedis erat, repetebam frigus et umbras
<ovid. meta. 7.810>	Et quae de gelidis exibat uallibus auram.
<ovid. meta. 7.811>	Aura petebatur medio mihi lenis in aestu,
<ovid. meta. 7.812>	Auram exspectabam, requies erat illa labori.
<ovid. meta. 7.813>	"Aura" (recordor enim) "uenias" cantare solebam,
<ovid. meta. 7.814>	"Meque iuues intresque sinus, gratissima, nostros,
<ovid. meta. 7.815>	Vtque facis, releuare uelis, quibus urimur, aestus."
<ovid. meta. 7.816>	Forsitan addiderim (sic me mea fata trahebant)
<ovid. meta. 7.817>	Blanditias plures et "tu mihi magna uoluptas"
<ovid. meta. 7.818>	Dicere sim solitus "tu me reficisque fouesque,
<ovid. meta. 7.819>	Tu facis, ut siluas, ut amem loca sola, meoque
<ovid. meta. 7.820>	Spiritus iste tuus semper capiatur ab ore."
<ovid. meta. 7.821>	Vocibus ambiguis deceptam praebuit aurem
<ovid. meta. 7.822>	Nescio quis nomenque aurae tam saepe uocatum
<ovid. meta. 7.823>	Esse putat nymphae, nympham me credit amare.
<ovid. meta. 7.824>	Criminis extemplo ficti temerarius index
<ovid. meta. 7.825>	Procrin adit linguaque refert audita susurra.
<ovid. meta. 7.826>	Credula res amor est: subito conlapsa dolore,
<ovid. meta. 7.827>	Vt mihi narratur, cecidit longoque refecta
<ovid. meta. 7.828>	Tempore se miseram, se fati dixit iniqui
<ovid. meta. 7.829>	Deque fide questa est et crimine concita uano,
<ovid. meta. 7.830>	Quod nihil est, metuit, metuit sine corpore nomen
<ovid. meta. 7.831>	Et dolet infelix ueluti de paelice uera.
<ovid. meta. 7.832>	Saepe tamen dubitat speratque miserrima falli
<ovid. meta. 7.833>	Indiciique fidem negat et, nisi uiderit ipsa,
<ovid. meta. 7.834>	Damnatura sui non est delicta mariti.
<ovid. meta. 7.835>	Postera depulerant Aurorae lumina noctem:
<ovid. meta. 7.836>	Egredior siluasque peto uictorque per herbas
<ovid. meta. 7.837>	"Aura, ueni" dixi "nostroque medere labori!"
<ovid. meta. 7.838>	Et subito gemitus inter mea uerba uidebar
<ovid. meta. 7.839>	Nescio quos audisse: "ueni" tamen "optima" dicens,
<ovid. meta. 7.840>	Fronde leuem rursus strepitum faciente caduca
<ovid. meta. 7.841>	Sum ratus esse feram telumque uolatile misi:
<ovid. meta. 7.842>	Procris erat medioque tenens in pectore uulnus
<ovid. meta. 7.843>	"Ei mihi!" conclamat. uox est ubi cognita fidae
<ovid. meta. 7.844>	Coniugis, ad uocem praeceps amensque cucurri:
<ovid. meta. 7.845>	Semianimem et sparsas foedantem sanguine uestes
<ovid. meta. 7.846>	Et sua (me miserum!) de uulnere dona trahentem
<ovid. meta. 7.847>	Inuenio corpusque meo mihi carius ulnis
<ovid. meta. 7.848>	Mollibus attollo scissaque a pectore ueste
<ovid. meta. 7.849>	Vulnera saeua ligo conorque inhibere cruorem,
<ovid. meta. 7.850>	Neu me morte sua sceleratum deserat, oro.
<ovid. meta. 7.851>	Viribus illa carens et iam moribunda coegit
<ovid. meta. 7.852>	Haec se pauca loqui: "per nostri foedera lecti
<ovid. meta. 7.853>	Perque deos supplex oro superosque meosque,
<ovid. meta. 7.854>	Per siquid merui de te bene, perque manentem
<ovid. meta. 7.855>	Nunc quoque, cum pereo, causam mihi mortis, amorem,
<ovid. meta. 7.856>	Ne thalamis Auram patiare innubere nostris."
<ovid. meta. 7.857>	Dixit, et errorem tum denique nominis esse
<ovid. meta. 7.858>	Et sensi et docui. sed quid docuisse iuuabat?
<ovid. meta. 7.859>	Labitur, et paruae fugiunt cum sanguine uires.
<ovid. meta. 7.860>	Dumque aliquid spectare potest, me spectat et in me
<ovid. meta. 7.861>	Infelicem animam nostroque exhalat in ore;
<ovid. meta. 7.862>	Sed uultu meliore mori secura uidetur."
<ovid. meta. 7.863>	Flentibus haec lacrimans heros memorabat: et ecce
<ovid. meta. 7.864>	Aeacus ingreditur duplici cum prole nouoque
<ovid. meta. 7.865>	Milite, quem Cephalus cum fortibus accipit armis.
<ovid. meta. 8.1>	Iam nitidum retegente diem noctisque fugante
<ovid. meta. 8.2>	Tempora Lucifero cadit eurus, et umida surgunt
<ovid. meta. 8.3>	Nubila: dant placidi cursum redeuntibus austri
<ovid. meta. 8.4>	Aeacidis Cephaloque, quibus feliciter acti
<ovid. meta. 8.5>	Ante exspectatum portus tenuere petitos.
<ovid. meta. 8.6>	Interea Minos Lelegeia litora uastat,
<ovid. meta. 8.7>	Praetemptatque sui uires Mauortis in urbe
<ovid. meta. 8.8>	Alcathoe, quam Nisus habet, cui splendidus ostro
<ovid. meta. 8.9>	Inter honoratos medioque in uertice canos
<ovid. meta. 8.10>	Crinis inhaerebat, magni fiducia regni.
<ovid. meta. 8.11>	Sexta resurgebant orientis cornua lunae,
<ovid. meta. 8.12>	Et pendebat adhuc belli fortuna, diuque
<ovid. meta. 8.13>	Inter utrumque uolat dubiis Victoria pennis.
<ovid. meta. 8.14>	Regia turris erat uocalibus addita muris,
<ovid. meta. 8.15>	In quibus auratam proles Letoia fertur
<ovid. meta. 8.16>	Deposuisse lyram: saxo sonus eius inhaesit;
<ovid. meta. 8.17>	Saepe illuc solita est adscendere filia Nisi
<ovid. meta. 8.18>	Et petere exiguo resonantia saxa lapillo,
<ovid. meta. 8.19>	Tum cum pax esset; bello quoque saepe solebat
<ovid. meta. 8.20>	Spectare ex illa rigidi certamina Martis;
<ovid. meta. 8.21>	Iamque mora belli procerum quoque nomina norat,
<ovid. meta. 8.22>	Armaque equosque habitusque Cydonaeasque pharetras.
<ovid. meta. 8.23>	Nouerat ante alios faciem ducis Europaei,
<ovid. meta. 8.24>	Plus etiam, quam nosse sat est. hac iudice Minos,
<ovid. meta. 8.25>	Seu caput abdiderat cristata casside pennis,
<ovid. meta. 8.26>	In galea formosus erat; seu sumpserat aere
<ovid. meta. 8.27>	Fulgentem clipeum, clipeum sumpsisse decebat;
<ovid. meta. 8.28>	Torserat adductis hastilia lenta lacertis:
<ovid. meta. 8.29>	Laudabat uirgo iunctam cum uiribus artem;
<ovid. meta. 8.30>	Inposito calamo patulos sinuauerat arcus:
<ovid. meta. 8.31>	Sic Phoebum sumptis iurabat stare sagittis;
<ovid. meta. 8.32>	Cum uero faciem dempto nudauerat aere
<ovid. meta. 8.33>	Purpureusque albi stratis insignia pictis
<ovid. meta. 8.34>	Terga premebat equi spumantiaque ora regebat,
<ovid. meta. 8.35>	Vix sua, uix sanae uirgo Niseia compos
<ovid. meta. 8.36>	Mentis erat: felix iaculum, quod tangeret ille,
<ovid. meta. 8.37>	Quaeque manu premeret, felicia frena uocabat.
<ovid. meta. 8.38>	Impetus est illi, liceat modo, ferre per agmen
<ovid. meta. 8.39>	Virgineos hostile gradus, est impetus illi
<ovid. meta. 8.40>	Turribus e summis in Gnosia mittere corpus
<ovid. meta. 8.41>	Castra uel aeratas hosti recludere portas,
<ovid. meta. 8.42>	Vel siquid Minos aliud uelit. utque sedebat
<ovid. meta. 8.43>	Candida Dictaei spectans tentoria regis,
<ovid. meta. 8.44>	"Laeter" ait "doleamne geri lacrimabile bellum,
<ovid. meta. 8.45>	In dubio est: doleo, quod Minos hostis amanti est;
<ovid. meta. 8.46>	Sed nisi bella forent, numquam mihi cognitus esset.
<ovid. meta. 8.47>	Me tamen accepta poterat deponere bellum
<ovid. meta. 8.48>	Obside: me comitem, me pacis pignus haberet.
<ovid. meta. 8.49>	Si quae te peperit, talis, pulcherrime regum,
<ovid. meta. 8.50>	Qualis es ipse, fuit, merito deus arsit in illa.
<ovid. meta. 8.51>	O ego ter felix, si pennis lapsa per auras
<ovid. meta. 8.52>	Gnosiaci possem castris insistere regis
<ovid. meta. 8.53>	Fassaque me flammasque meas qua dote rogarem
<ovid. meta. 8.54>	Vellet emi! tantum patrias ne posceret arces!
<ovid. meta. 8.55>	Nam pereant potius sperata cubilia, quam sim
<ovid. meta. 8.56>	Proditione potens! quamuis saepe utile uinci
<ovid. meta. 8.57>	Victoris placidi fecit clementia multis.
<ovid. meta. 8.58>	Iusta gerit certe pro nato bella perempto
<ovid. meta. 8.59>	Et causaque ualet causamque tenentibus armis,
<ovid. meta. 8.60>	Et, puto, uincemur. quis enim manet exitus urbem?
<ovid. meta. 8.61>	Cur suus haec illi reseret mea moenia Mauors
<ovid. meta. 8.62>	Et non noster amor? melius sine caede moraque
<ovid. meta. 8.63>	Inpensaque sui poterit superare cruoris.
<ovid. meta. 8.64>	Non metuam certe, ne quis tua pectora, Minos,
<ovid. meta. 8.65>	Vulneret inprudens: quis enim tam durus, ut in te
<ovid. meta. 8.66>	Dirigere inmitem non inscius audeat hastam?
<ovid. meta. 8.67>	Coepta placent et stat sententia tradere mecum
<ovid. meta. 8.68>	Dotalem patriam finemque inponere bello.
<ovid. meta. 8.69>	Verum uelle parum est! aditus custodia seruat,
<ovid. meta. 8.70>	Claustraque portarum genitor tenet; hunc ego solum
<ovid. meta. 8.71>	Infelix timeo, solus mea uota moratur.
<ovid. meta. 8.72>	Di facerent, sine patre forem! sibi quisque profecto
<ovid. meta. 8.73>	Est deus; ignauis precibus Fortuna repugnat.
<ovid. meta. 8.74>	Altera iamdudum succensa cupidine tanto
<ovid. meta. 8.75>	Perdere gauderet, quodcumque obstaret amori.
<ovid. meta. 8.76>	Et cur ulla foret me fortior? ire per ignes
<ovid. meta. 8.77>	Et gladios ausim! nec in hoc tamen ignibus ullis
<ovid. meta. 8.78>	Aut gladiis opus est, opus est mihi crine paterno.
<ovid. meta. 8.79>	Ille mihi est auro pretiosior, illa beatam
<ovid. meta. 8.80>	Purpura me uotique mei factura potentem."
<ovid. meta. 8.81>	Talia dicenti, curarum maxima nutrix,
<ovid. meta. 8.82>	Nox interuenit, tenebrisque audacia creuit.
<ovid. meta. 8.83>	Prima quies aderat, qua curis fessa diurnis
<ovid. meta. 8.84>	Pectora somnus habet: thalamos taciturna paternos
<ovid. meta. 8.85>	Intrat et (heu facinus!) fatali nata parentem
<ovid. meta. 8.86>	Crine suum spoliat praedaque potita nefanda
<ovid. meta. 8.87>	Fert secum spolium sceleris progressaque porta
<ovid. meta. 8.88>	Per medios hostes (meriti fiducia tanta est)
<ovid. meta. 8.89>	Peruenit ad regem; quem sic adfata pauentem est:
<ovid. meta. 8.90>	"Suasit amor facinus: proles ego regia Nisi
<ovid. meta. 8.91>	Scylla tibi trado patriaeque meosque penates.
<ovid. meta. 8.92>	Praemia nulla peto nisi te. cape pignus amoris
<ovid. meta. 8.93>	Purpureum crinem nec me nunc tradere crinem,
<ovid. meta. 8.94>	Sed patrium tibi crede caput", scelerataque dextra
<ovid. meta. 8.95>	Munera porrexit. Minos porrecta refugit
<ovid. meta. 8.96>	Turbatusque noui respondit imagine facti:
<ovid. meta. 8.97>	"Di te submoueant, o nostri infamia saecli,
<ovid. meta. 8.98>	Orbe suo, tellusque tibi pontusque negetur!
<ovid. meta. 8.99>	Certe ego non patiar Iouis incunabula, Creten,
<ovid. meta. 8.100>	Qui meus est orbis, tantum contingere monstrum".
<ovid. meta. 8.101>	Dixit et, ut leges captis iustissimus auctor
<ovid. meta. 8.102>	Hostibus inposuit, classis retinacula solui
<ovid. meta. 8.103>	Iussit et aeratas inpelli remige puppes.
<ovid. meta. 8.104>	Scylla freto postquam deductas nare carinas
<ovid. meta. 8.105>	Nec praestare ducem sceleris sibi praemia uidit,
<ovid. meta. 8.106>	Consumptis precibus uiolentam transit in iram
<ovid. meta. 8.107>	Intendensque manus fusis furibunda capillis
<ovid. meta. 8.108>	"Quo fugis" exclamat "meritorum auctore relicta,
<ovid. meta. 8.109>	O patriae praelate meae, praelate parenti?
<ovid. meta. 8.110>	Quo fugis, inmitis, cuius uictoria nostrum
<ovid. meta. 8.111>	Et scelus et meritum est? nec te data munera nec te
<ovid. meta. 8.112>	Noster amor mouit, nec quod spes omnis in unum
<ovid. meta. 8.113>	Te mea congesta est? nam quo deserta reuertar?
<ovid. meta. 8.114>	In patriam? superata iacet. sed finge manere:
<ovid. meta. 8.115>	Proditione mea clausa est mihi. patris ad ora?
<ovid. meta. 8.116>	Quem tibi donaui! ciues odere merentem,
<ovid. meta. 8.117>	Finitimi exemplum metuunt. exponimur orbae
<ovid. meta. 8.118>	Terrarum; nobis ut Crete sola pateret!
<ovid. meta. 8.119>	Hac quoque si prohibes et nos, ingrate, relinquis,
<ovid. meta. 8.120>	Non genetrix Europa tibi est, sed inhospita Syrtis
<ovid. meta. 8.121>	Armeniae tigresque austroque agitata Charybdis!
<ovid. meta. 8.122>	Nec Ioue tu natus, nec mater imagine tauri
<ovid. meta. 8.123>	Ducta tua est: generis falsa est ea fabula; uerus
<ovid. meta. 8.124>	Et ferus et captus nullius amore iuuencae,
<ovid. meta. 8.125>	Qui te progenuit, taurus fuit. exige poenas,
<ovid. meta. 8.126>	Nise pater! gaudete malis, modo prodita, nostris,
<ovid. meta. 8.127>	Moenia! nam fateor, merui et sum digna perire.
<ovid. meta. 8.128>	Sed tamen ex illis aliquis, quos inpia laesi,
<ovid. meta. 8.129>	Me perimat. cur, qui uicisti crimine nostro,
<ovid. meta. 8.130>	Insequeris crimen? scelus hoc patriaeque patrique,
<ovid. meta. 8.131>	Officium tibi sit. te uero coniuge digna est,
<ovid. meta. 8.132>	Quae toruum ligno decepit adultera taurum
<ovid. meta. 8.133>	Discordemque utero fetum tulit. ecquid ad aures
<ovid. meta. 8.134>	Perueniunt mea dicta tuas? an inania uenti
<ovid. meta. 8.135>	Verba ferunt idemque tuas, ingrate, carinas?
<ovid. meta. 8.136>	Iamiam Pasiphaen non est mirabile taurum
<ovid. meta. 8.137>	Praeposuisse tibi: tu plus feritatis habebas.
<ovid. meta. 8.138>	Me miseram! properare iubet, diuulsaque remis
<ovid. meta. 8.139>	Vnda sonat; mecum simul, ah, mea terra recedit.
<ovid. meta. 8.140>	Nil agis, o frustra meritorum oblite meorum:
<ovid. meta. 8.141>	Insequar inuitum puppimque amplexa recuruam
<ovid. meta. 8.142>	Per freta longa trahar." uix dixerat, insilit undis
<ovid. meta. 8.143>	Consequiturque rates faciente cupidine uires
<ovid. meta. 8.144>	Gnosiacaeque haeret comes inuidiosa carinae.
<ovid. meta. 8.145>	Quam pater ut uidit (nam iam pendebat in aura
<ovid. meta. 8.146>	Et modo factus erat fuluis haliaeetus alis),
<ovid. meta. 8.147>	Ibat, ut haerentem rostro laceraret adunco.
<ovid. meta. 8.148>	Illa metu puppim dimisit, et aura cadentem
<ovid. meta. 8.149>	Sustinuisse leuis, ne tangeret aequora, uisa est;
<ovid. meta. 8.150>	Pluma fuit: plumis in auem mutata uocatur
<ovid. meta. 8.151>	Ciris et a tonso est hoc nomen adepta capillo.
<ovid. meta. 8.152>	Vota Ioui Minos taurorum corpora centum
<ovid. meta. 8.153>	Soluit, ut egressus ratibus Curetida terram
<ovid. meta. 8.154>	Contigit, et spoliis decorata est regia fixis.
<ovid. meta. 8.155>	Creuerat opprobrium generis, foedumque patebat
<ovid. meta. 8.156>	Matris adulterium monstri nouitate biformis;
<ovid. meta. 8.157>	Destinat hunc Minos thalamis remouere pudorem
<ovid. meta. 8.158>	Multiplicique domo caecisque includere tectis;
<ovid. meta. 8.159>	Daedalus ingenio fabrae celeberrimus artis
<ovid. meta. 8.160>	Ponit opus turbatque notas et lumina flexu
<ovid. meta. 8.161>	Ducit in errorem uariarum ambage uiarum.
<ovid. meta. 8.162>	Non secus ac liquidis Phrygius Maeandrus in undis
<ovid. meta. 8.163>	Ludit et ambiguo lapsu refluitque fluitque
<ovid. meta. 8.164>	Occurrensque sibi uenturas adspicit undas
<ovid. meta. 8.165>	Et nunc ad fontes, nunc ad mare uersus apertum
<ovid. meta. 8.166>	Incertas exercet aquas, ita Daedalus inplet
<ovid. meta. 8.167>	Innumeras errore uias uixque ipse reuerti
<ovid. meta. 8.168>	Ad limen potuit: tanta est fallacia tecti.
<ovid. meta. 8.169>	Quo postquam geminam tauri iuuenisque figuram
<ovid. meta. 8.170>	Clausit et Actaeo bis pastum sanguine monstrum
<ovid. meta. 8.171>	Tertia sors annis domuit repetita nouenis,
<ovid. meta. 8.172>	Vtque ope uirginea nullis iterata priorum
<ovid. meta. 8.173>	Ianua difficilis filo est inuenta relecto,
<ovid. meta. 8.174>	Protinus Aegides rapta Minoide Diam
<ovid. meta. 8.175>	Vela dedit comitemque suam crudelis in illo
<ovid. meta. 8.176>	Litore destituit. desertae et multa querenti
<ovid. meta. 8.177>	Amplexus et opem Liber tulit, utque perenni
<ovid. meta. 8.178>	Sidere clara foret, sumptam de fronte coronam
<ovid. meta. 8.179>	Inmisit caelo. tenues uolat illa per auras,
<ovid. meta. 8.180>	Dumque uolat, gemmae nitidos uertuntur in ignes
<ovid. meta. 8.181>	Consistuntque loco specie remanente coronae,
<ovid. meta. 8.182>	Qui medius Nixique genu est Anguemque tenentis.
<ovid. meta. 8.183>	Daedalus interea Creten longumque perosus
<ovid. meta. 8.184>	Exilium tactusque loci natalis amore
<ovid. meta. 8.185>	Clausus erat pelago. "terras licet" inquit "et undas
<ovid. meta. 8.186>	Obstruat, at caelum certe patet; ibimus illac!
<ovid. meta. 8.187>	Omnia possideat, non possidet aera Minos."
<ovid. meta. 8.188>	Dixit et ignotas animum dimittit in artes
<ovid. meta. 8.189>	Naturamque nouat. nam ponit in ordine pennas,
<ovid. meta. 8.190>	A minima coeptas, longam breuiore sequenti,
<ovid. meta. 8.191>	Vt cliuo creuisse putes: sic rustica quondam
<ovid. meta. 8.192>	Fistula disparibus paulatim surgit auenis.
<ovid. meta. 8.193>	Tum lino medias et ceris adligat imas,
<ovid. meta. 8.194>	Atque ita conpositas paruo curuamine flectit,
<ovid. meta. 8.195>	Vt ueras imitetur aues. puer Icarus una
<ovid. meta. 8.196>	Stabat et ignarus sua se tractare pericla
<ovid. meta. 8.197>	Ore renidenti modo, quas uaga mouerat aura,
<ovid. meta. 8.198>	Captabat plumas, flauam modo pollice ceram
<ovid. meta. 8.199>	Mollibat lusuque suo mirabile patris
<ovid. meta. 8.200>	Inpediebat opus. postquam manus ultima coepto
<ovid. meta. 8.201>	Inposita est, geminas opifex librauit in alas
<ovid. meta. 8.202>	Ipse suum corpus motaque pependit in aura.
<ovid. meta. 8.203>	Instruit et natum "medio" que "ut limite curras,
<ovid. meta. 8.204>	Icare", ait "moneo, ne, si demissior ibis,
<ovid. meta. 8.205>	Vnda grauet pennas, si celsior, ignis adurat.
<ovid. meta. 8.206>	Inter utrumque uola, nec te spectare Booten
<ovid. meta. 8.207>	Aut Helicen iubeo strictumque Orionis ensem:
<ovid. meta. 8.208>	Me duce carpe uiam." pariter praecepta uolandi
<ovid. meta. 8.209>	Tradit et ignotas umeris accommodat alas.
<ovid. meta. 8.210>	Inter opus monitusque genae maduere seniles,
<ovid. meta. 8.211>	Et patriae tremuere manus. dedit oscula nato
<ovid. meta. 8.212>	Non iterum repetenda suo pennisque leuatus
<ovid. meta. 8.213>	Ante uolat comitique timet, uelut ales, ab alto
<ovid. meta. 8.214>	Quae teneram prolem produxit in aera nido,
<ovid. meta. 8.215>	Hortaturque sequi damnosasque erudit artes
<ovid. meta. 8.216>	Et mouet ipse suas et nati respicit alas.
<ovid. meta. 8.217>	Hos aliquis, tremula dum captat harundine pisces,
<ovid. meta. 8.218>	Aut pastor baculo stiuaue innixus arator
<ovid. meta. 8.219>	Vidit et obstipuit, quique aethera carpere possent,
<ovid. meta. 8.220>	Credidit esse deos. et iam Iunonia laeua
<ovid. meta. 8.221>	Parte Samos (fuerant Delosque Parosque relictae),
<ovid. meta. 8.222>	Dextra Lebinthos erat fecundaque melle Calymne,
<ovid. meta. 8.223>	Cum puer audaci coepit gaudere uolatu
<ovid. meta. 8.224>	Deseruitque ducem caelique cupidine tractus
<ovid. meta. 8.225>	Altius egit iter: rapidi uicinia solis
<ovid. meta. 8.226>	Mollit odoratas, pennarum uincula, ceras.
<ovid. meta. 8.227>	Tabuerant cerae: nudos quatit ille lacertos
<ovid. meta. 8.228>	Remigioque carens non ullas percipit auras,
<ovid. meta. 8.229>	Oraque caerulea patrium clamantia nomen
<ovid. meta. 8.230>	Excipiuntur aqua, quae nomen traxit ab illo.
<ovid. meta. 8.231>	At pater infelix nec iam pater "Icare" dixit,
<ovid. meta. 8.232>	"Icare" dixit "ubi es? qua te regione requiram?"
<ovid. meta. 8.233>	"Icare" dicebat: pennas adspexit in undis
<ovid. meta. 8.234>	Deuouitque suas artes corpusque sepulcro
<ovid. meta. 8.235>	Condidit, et tellus a nomine dicta sepulti.
<ovid. meta. 8.236>	Hunc miseri tumulo ponentem corpora nati
<ovid. meta. 8.237>	Garrula limoso prospexit ab elice perdix
<ovid. meta. 8.238>	Et plausit pennis testataque gaudia cantu est:
<ovid. meta. 8.239>	Vnica tunc uolucris nec uisa prioribus annis
<ovid. meta. 8.240>	Factaque nuper auis, longum tibi, Daedale, crimen.
<ovid. meta. 8.241>	Namque huic tradiderat fatorum ignara docendam
<ovid. meta. 8.242>	Progeniem germana suam, natalibus actis
<ovid. meta. 8.243>	Bis puerum senis, animi ad praecepta capacis.
<ovid. meta. 8.244>	Ille etiam medio spinas in pisce notatas
<ovid. meta. 8.245>	Traxit in exemplum ferroque incidit acuto
<ovid. meta. 8.246>	Perpetuos dentes et serrae repperit usum
<ovid. meta. 8.247>	Primus et ex uno duo ferrea bracchia nodo
<ovid. meta. 8.248>	Vinxit, ut aequali spatio distantibus illis
<ovid. meta. 8.249>	Altera pars staret, pars altera duceret orbem.
<ovid. meta. 8.250>	Daedalus inuidit sacraque ex arce Mineruae
<ovid. meta. 8.251>	Praecipitem misit lapsum mentitus; at illum,
<ovid. meta. 8.252>	Quae fauet ingeniis, excepit Pallas auemque
<ovid. meta. 8.253>	Reddidit et medio uelauit in aere pennis;
<ovid. meta. 8.254>	Sed uigor ingenii quondam uelocis in alas
<ovid. meta. 8.255>	Inque pedes abiit: nomen, quod et ante, remansit.
<ovid. meta. 8.256>	Non tamen haec alte uolucris sua corpora tollit
<ovid. meta. 8.257>	Nec facit in ramis altoque cacumine nidos;
<ovid. meta. 8.258>	Propter humum uolitat ponitque in saepibus oua
<ovid. meta. 8.259>	Antiquique memor metuit sublimia casus.
<ovid. meta. 8.260>	Iamque fatigatum tellus Aetnaea tenebat
<ovid. meta. 8.261>	Daedalon, et sumptis pro supplice Cocalus armis
<ovid. meta. 8.262>	Mitis habebatur, iam lamentabile Athenae
<ovid. meta. 8.263>	Pendere desierant Thesea laude tributum:
<ovid. meta. 8.264>	Templa coronantur, bellatricemque Mineruam
<ovid. meta. 8.265>	Cum Ioue disque uocant aliis, quos sanguine uoto
<ovid. meta. 8.266>	Muneribusque datis et aceruis turis honorant.
<ovid. meta. 8.267>	Sparserat Argolicas nomen uaga fama per urbes
<ovid. meta. 8.268>	Theseos, et populi, quos diues Achaia cepit,
<ovid. meta. 8.269>	Huius opem magnis inplorauere periclis:
<ovid. meta. 8.270>	Huius opem Calydon, quamuis Meleagron haberet,
<ovid. meta. 8.271>	Sollicita supplex petiit prece. causa petendi
<ovid. meta. 8.272>	Sus erat, infestae famulus uindexque Dianae.
<ovid. meta. 8.273>	Oenea namque ferunt pleni successibus anni
<ovid. meta. 8.274>	Primitias frugum Cereri, sua uina Lyaeo,
<ovid. meta. 8.275>	Palladios flauae latices libasse Mineruae;
<ovid. meta. 8.276>	Coeptus ab agricolis superos peruenit ad omnes
<ovid. meta. 8.277>	Ambitiosus honor: solas sine ture relictas
<ovid. meta. 8.278>	Praeteritas cessasse ferunt Latoidos aras.
<ovid. meta. 8.279>	Tangit et ira deos. "at non inpune feremus,
<ovid. meta. 8.280>	Quaeque inhonoratae, non et dicemur inultae"
<ovid. meta. 8.281>	Inquit et Oenios ultorem spreta per agros
<ovid. meta. 8.282>	Misit aprum, quanto maiores herbida tauros
<ovid. meta. 8.283>	Non habet Epiros, et habent Sicula arua minores.
<ovid. meta. 8.284>	Sanguine et igne micant oculi, riget horrida ceruix,
<ovid. meta. 8.285>	Et saetae similes rigidis hastilibus horrent.
<ovid. meta. 8.286>	[Stantque uelut uallum, uelut alta hastilia saetae]
<ovid. meta. 8.287>	Feruida cum rauco latos stridore per armos
<ovid. meta. 8.288>	Spuma fluit, dentes aequantur dentibus Indis;
<ovid. meta. 8.289>	Fulmen ab ore uenit, frondes adflatibus ardent.
<ovid. meta. 8.290>	Is modo crescentes segetes proculcat in herba,
<ovid. meta. 8.291>	Nunc matura metit fleturi uota coloni
<ovid. meta. 8.292>	Et Cererem in spicis intercipit; area frustra
<ovid. meta. 8.293>	Et frustra exspectant promissas horrea messes.
<ovid. meta. 8.294>	Sternuntur grauidi longo cum palmite fetus
<ovid. meta. 8.295>	Bacaque cum ramis semper frondentis oliuae;
<ovid. meta. 8.296>	Saeuit et in pecudes: non has pastorue canisue,
<ovid. meta. 8.297>	Non armenta truces possunt defendere tauri.
<ovid. meta. 8.298>	Diffugiunt populi nec se nisi moenibus urbis
<ovid. meta. 8.299>	Esse putant tutos, donec Meleagros et una
<ovid. meta. 8.300>	Lecta manus iuuenum coiere cupidine laudis:
<ovid. meta. 8.301>	Tyndaridae gemini, spectandus caestibus alter,
<ovid. meta. 8.302>	Alter equo, primaeque ratis molitor Iason
<ovid. meta. 8.303>	Et cum Pirithoo, felix concordia, Theseus
<ovid. meta. 8.304>	Et duo Thestiadae prolesque Aphareia, Lynceus
<ovid. meta. 8.305>	Et uelox Idas, et iam non femina Caeneus
<ovid. meta. 8.306>	Leucippusque ferox iaculoque insignis Acastus
<ovid. meta. 8.307>	Hippothousque Dryasque et cretus Amyntore Phoenix
<ovid. meta. 8.308>	Actoridaeque pares et missus ab Elide Phyleus.
<ovid. meta. 8.309>	Nec Telamon aberat magnique creator Achillis
<ovid. meta. 8.310>	Cumque Pheretiade et Hyanteo Iolao
<ovid. meta. 8.311>	Inpiger Eurytion et cursu inuictus Echion
<ovid. meta. 8.312>	Naryciusque Lelex Panopeusque Hyleusque feroxque
<ovid. meta. 8.313>	Hippasus et primis etiamnum Nestor in annis,
<ovid. meta. 8.314>	Et quos Hippocoon antiquis misit Amyclis,
<ovid. meta. 8.315>	Penelopaeque socer cum Parrhasio Ancaeo,
<ovid. meta. 8.316>	Ampycidesque sagax et adhuc a coniuge tutus
<ovid. meta. 8.317>	Oeclides nemorisque decus Tegeaea Lycaei.
<ovid. meta. 8.318>	Rasilis huic summam mordebat fibula uestem,
<ovid. meta. 8.319>	Crinis erat simplex, nodum collectus in unum;
<ovid. meta. 8.320>	Ex umero pendens resonabat eburnea laeuo
<ovid. meta. 8.321>	Telorum custos, arcum quoque laeua tenebat.
<ovid. meta. 8.322>	Talis erat cultu, facies, quam dicere uere
<ovid. meta. 8.323>	Virgineam in puero, puerilem in uirgine possis.
<ovid. meta. 8.324>	Hanc pariter uidit, pariter Calydonius heros
<ovid. meta. 8.325>	Optauit renuente deo flammasque latentes
<ovid. meta. 8.326>	Hausit et "o felix, siquem dignabitur" inquit
<ovid. meta. 8.327>	"Ista uirum!" nec plura sinit tempusque pudorque
<ovid. meta. 8.328>	Dicere: maius opus magni certaminis urget.
<ovid. meta. 8.329>	Silua frequens trabibus, quam nulla ceciderat aetas,
<ovid. meta. 8.330>	Incipit a plano deuexaque prospicit arua;
<ovid. meta. 8.331>	Quo postquam uenere uiri, pars retia tendunt,
<ovid. meta. 8.332>	Vincula pars adimunt canibus, pars pressa sequuntur
<ovid. meta. 8.333>	Signa pedum cupiuntque suum reperire periclum.
<ovid. meta. 8.334>	Concaua uallis erat, quo se demittere riui
<ovid. meta. 8.335>	Adsuerant pluuialis aquae: tenet ima lacunae
<ovid. meta. 8.336>	Lenta salix uluaeque leues iuncique palustres
<ovid. meta. 8.337>	Viminaque et longa paruae sub harundine cannae.
<ovid. meta. 8.338>	Hinc aper excitus medios uiolentus in hostes
<ovid. meta. 8.339>	Fertur ut excussis elisi nubibus ignes.
<ovid. meta. 8.340>	Sternitur incursu nemus et propulsa fragorem
<ovid. meta. 8.341>	Silua dat: exclamant iuuenes praetentaque forti
<ovid. meta. 8.342>	Tela tenent dextra lato uibrantia ferro.
<ovid. meta. 8.343>	Ille ruit spargitque canes, ut quisque furenti
<ovid. meta. 8.344>	Obstat, et obliquo latrantes dissipat ictu.
<ovid. meta. 8.345>	Cuspis Echionio primum contorta lacerto
<ovid. meta. 8.346>	Vana fuit truncoque dedit leue uulnus acerno;
<ovid. meta. 8.347>	Proxima, si nimiis mittentis uiribus usa
<ovid. meta. 8.348>	Non foret, in tergo uisa est haesura petito:
<ovid. meta. 8.349>	Longius it; auctor teli Pagasaeus Iason.
<ovid. meta. 8.350>	"Phoebe" ait Ampycides, "si te coluique coloque,
<ovid. meta. 8.351>	Da mihi, quod petitur, certo contingere telo!"
<ovid. meta. 8.352>	Qua potuit, precibus deus adnuit: ictus ab illo est,
<ovid. meta. 8.353>	Sed sine uulnere, aper; ferrum Diana uolanti
<ovid. meta. 8.354>	Abstulerat iaculo: lignum sine acumine uenit.
<ovid. meta. 8.355>	Ira feri mota est, nec fulmine lenius arsit:
<ovid. meta. 8.356>	Emicat ex oculis, spirat quoque pectore flamma,
<ovid. meta. 8.357>	Vtque uolat moles adducto concita neruo,
<ovid. meta. 8.358>	Cum petit aut muros aut plenas milite turres,
<ovid. meta. 8.359>	In iuuenes certo sic impete uulnificus sus
<ovid. meta. 8.360>	Fertur et Hippalmon Pelagonaque dextra tuentes
<ovid. meta. 8.361>	Cornua prosternit: socii rapuere iacentes;
<ovid. meta. 8.362>	At non letiferos effugit Enaesimus ictus
<ovid. meta. 8.363>	Hippocoonte satus: trepidantem et terga parantem
<ovid. meta. 8.364>	Vertere succiso liquerunt poplite nerui.
<ovid. meta. 8.365>	Forsitan et Pylius citra Troiana perisset
<ovid. meta. 8.366>	Tempora, sed sumpto posita conamine ab hasta
<ovid. meta. 8.367>	Arboris insiluit, quae stabat proxima, ramis
<ovid. meta. 8.368>	Despexitque loco tutus, quem fugerat, hostem.
<ovid. meta. 8.369>	Dentibus ille ferox in querno stipite tritis
<ovid. meta. 8.370>	Inminet exitio fidensque recentibus armis
<ovid. meta. 8.371>	Eurytidae magni rostro femur hausit adunco.
<ovid. meta. 8.372>	At gemini, nondum caelestia sidera, fratres,
<ovid. meta. 8.373>	Ambo conspicui, niue candidioribus ambo
<ovid. meta. 8.374>	Vectabantur equis, ambo uibrata per auras
<ovid. meta. 8.375>	Hastarum tremulo quatiebant spicula motu;
<ovid. meta. 8.376>	Vulnera fecissent, nisi saetiger inter opacas
<ovid. meta. 8.377>	Nec iaculis isset nec equo loca peruia siluas.
<ovid. meta. 8.378>	Persequitur Telamon studioque incautus eundi
<ovid. meta. 8.379>	Pronus ab arborea cecidit radice retentus;
<ovid. meta. 8.380>	Dum leuat hunc Peleus, celerem Tegeaea sagittam
<ovid. meta. 8.381>	Inposuit neruo sinuatoque expulit arcu:
<ovid. meta. 8.382>	Fixa sub aure feri summum destrinxit harundo
<ovid. meta. 8.383>	Corpus et exiguo rubefecit sanguine saetas.
<ovid. meta. 8.384>	Nec tamen illa sui successu laetior ictus
<ovid. meta. 8.385>	Quam Meleagros erat: primus uidisse putatur
<ovid. meta. 8.386>	Et primus sociis uisum ostendisse cruorem
<ovid. meta. 8.387>	Et "meritum" dixisse "feres uirtutis honorem".
<ovid. meta. 8.388>	Erubuere uiri seque exhortantur et addunt
<ovid. meta. 8.389>	Cum clamore animos iaciuntque sine ordine tela:
<ovid. meta. 8.390>	Turba nocet iactis et, quos petit, inpedit ictus.
<ovid. meta. 8.391>	Ecce furens contra sua fata bipennifer Arcas
<ovid. meta. 8.392>	"Discite, femineis quid tela uirilia praestent,
<ovid. meta. 8.393>	O iuuenes, operique meo concedite!" dixit;
<ovid. meta. 8.394>	"Ipsa suis licet hunc Latonia protegat armis,
<ovid. meta. 8.395>	Inuita tamen hunc perimet mea dextra Diana."
<ovid. meta. 8.396>	Talia magniloquo tumidus memorauerat ore
<ovid. meta. 8.397>	Ancipitemque manu tollens utraque securim
<ovid. meta. 8.398>	Institerat digitis primos suspensus in artus:
<ovid. meta. 8.399>	Occupat audentem, quaque est uia proxima leto,
<ovid. meta. 8.400>	Summa ferus geminos direxit ad inguina dentes;
<ovid. meta. 8.401>	Concidit Ancaeus, glomerataque sanguine multo
<ovid. meta. 8.402>	Viscera lapsa fluunt, madefactaque terra cruore est.
<ovid. meta. 8.403>	Ibat in aduersum proles Ixionis hostem
<ovid. meta. 8.404>	Pirithous, ualida quatiens uenabula dextra;
<ovid. meta. 8.405>	Cui "procul" Aegides "o me mihi carior" inquit
<ovid. meta. 8.406>	"Pars animae consiste meae! licet eminus esse
<ovid. meta. 8.407>	Fortibus: Ancaeo nocuit temeraria uirtus."
<ovid. meta. 8.408>	Dixit et aerata torsit graue cuspide cornum;
<ovid. meta. 8.409>	Quo bene librato uotique potente futuro
<ovid. meta. 8.410>	Obstitit aesculea frondosus ab arbore ramus;
<ovid. meta. 8.411>	Misit et Aesonides iaculum, quod casus ab illo
<ovid. meta. 8.412>	Vertit in inmeriti fatum latrantis et inter
<ovid. meta. 8.413>	Ilia coniectum tellure per ilia fixum est.
<ovid. meta. 8.414>	At manus Oenidae uariat, missisque duabus
<ovid. meta. 8.415>	Hasta prior terra, medio stetit altera tergo.
<ovid. meta. 8.416>	Nec mora, dum saeuit, dum corpora uersat in orbem
<ovid. meta. 8.417>	Stridentemque nouo spumam cum sanguine fundit,
<ovid. meta. 8.418>	Vulneris auctor adest hostemque inritat ad iram
<ovid. meta. 8.419>	Splendidaque aduersos uenabula condit in armos.
<ovid. meta. 8.420>	Gaudia testantur socii clamore secundo
<ovid. meta. 8.421>	Victricemque petunt dextrae coniungere dextram
<ovid. meta. 8.422>	Inmanemque ferum multa tellure iacentem
<ovid. meta. 8.423>	Mirantes spectant neque adhuc contingere tutum
<ovid. meta. 8.424>	Esse putant, sed tela tamen sua quisque cruentat.
<ovid. meta. 8.425>	Ipse pede inposito caput exitiabile pressit
<ovid. meta. 8.426>	Atque ita "sume mei spolium, Nonacria, iuris"
<ovid. meta. 8.427>	Dixit "et in partem ueniat mea gloria tecum."
<ovid. meta. 8.428>	Protinus exuuias rigidis horrentia saetis
<ovid. meta. 8.429>	Terga dat et magnis insignia dentibus ora.
<ovid. meta. 8.430>	Illi laetitiae est cum munere muneris auctor,
<ovid. meta. 8.431>	Inuidere alii, totoque erat agmine murmur.
<ovid. meta. 8.432>	E quibus ingenti tendentes bracchia uoce
<ovid. meta. 8.433>	"Pone age nec titulos intercipe, femina, nostros"
<ovid. meta. 8.434>	Thestiadae clamant "nec te fiducia formae
<ovid. meta. 8.435>	Decipiat, ne sit longe tibi captus amore
<ovid. meta. 8.436>	Auctor", et huic adimunt munus, ius muneris illi.
<ovid. meta. 8.437>	Non tulit et tumida frendens Mauortius ira
<ovid. meta. 8.438>	"Discite, raptores alieni" dixit "honoris,
<ovid. meta. 8.439>	Facta minis quantum distent" hausitque nefando
<ovid. meta. 8.440>	Pectora Plexippi nil tale timentia ferro;
<ovid. meta. 8.441>	Toxea, quid faciat, dubium pariterque uolentem
<ovid. meta. 8.442>	Vlcisci fratrem fraternaque fata timentem
<ovid. meta. 8.443>	Haud patitur dubitare diu calidumque priori
<ovid. meta. 8.444>	Caede recalfecit consorti sanguine telum.
<ovid. meta. 8.445>	Dona deum templis nato uictore ferebat,
<ovid. meta. 8.446>	Cum uidet extinctos fratres Althaea referri;
<ovid. meta. 8.447>	Quae plangore dato maestis clamoribus urbem
<ovid. meta. 8.448>	Inplet et auratis mutauit uestibus atras;
<ovid. meta. 8.449>	At simul est auctor necis editus, excidit omnis
<ovid. meta. 8.450>	Luctus et a lacrimis in poenae uersus amorem est.
<ovid. meta. 8.451>	Stipes erat, quem, cum partus enixa iaceret
<ovid. meta. 8.452>	Thestias, in flammam triplices posuere sorores
<ovid. meta. 8.453>	Staminaque inpresso fatalia pollice nentes
<ovid. meta. 8.454>	"Tempora" dixerunt "eadem lignoque tibique,
<ovid. meta. 8.455>	O modo nate, damus." quo postquam carmine dicto
<ovid. meta. 8.456>	Excessere deae, flagrantem mater ab igne
<ovid. meta. 8.457>	Eripuit ramum sparsitque liquentibus undis.
<ovid. meta. 8.458>	Ille diu fuerat penetralibus abditus imis
<ovid. meta. 8.459>	Seruatusque tuos, iuuenis, seruauerat annos;
<ovid. meta. 8.460>	Protulit hunc genetrix taedasque et fragmina poni
<ovid. meta. 8.461>	Imperat et positis inimicos admouet ignes.
<ovid. meta. 8.462>	Tum conata quater flammis inponere ramum
<ovid. meta. 8.463>	Coepta quater tenuit: pugnat materque sororque,
<ovid. meta. 8.464>	Et diuersa trahunt unum duo nomina pectus.
<ovid. meta. 8.465>	Saepe metu sceleris pallebant ora futuri,
<ovid. meta. 8.466>	Saepe suum feruens oculis dabat ira ruborem,
<ovid. meta. 8.467>	Et modo nescio quid similis crudele minanti
<ovid. meta. 8.468>	Vultus erat, modo quem misereri credere posses;
<ovid. meta. 8.469>	Cumque ferus lacrimas animi siccauerat ardor,
<ovid. meta. 8.470>	Inueniebantur lacrimae tamen, utque carina,
<ovid. meta. 8.471>	Quam uentus uentoque rapit contrarius aestus,
<ovid. meta. 8.472>	Vim geminam sentit paretque incerta duobus,
<ovid. meta. 8.473>	Thestias haud aliter dubiis adfectibus errat
<ovid. meta. 8.474>	Inque uices ponit positamque resuscitat iram.
<ovid. meta. 8.475>	Incipit esse tamen melior germana parente
<ovid. meta. 8.476>	Et, consanguineas ut sanguine leniat umbras,
<ovid. meta. 8.477>	Inpietate pia est; nam postquam pestifer ignis
<ovid. meta. 8.478>	Conualuit, "rogus iste cremet mea uiscera" dixit,
<ovid. meta. 8.479>	Vtque manu dira lignum fatale tenebat,
<ovid. meta. 8.480>	Ante sepulcrales infelix adstitit aras,
<ovid. meta. 8.481>	"Poenarum"que "deae triplices, furialibus" inquit
<ovid. meta. 8.482>	"Eumenides, sacris uultus aduertite uestros.
<ovid. meta. 8.483>	Vlciscor facioque nefas. mors morte pianda est,
<ovid. meta. 8.484>	In scelus addendum scelus est, in funera funus.
<ovid. meta. 8.485>	Per coaceruatos pereat domus inpia luctus!
<ovid. meta. 8.486>	An felix Oeneus nato uictore fruetur,
<ovid. meta. 8.487>	Thestius orbus erit? melius lugebitis ambo.
<ovid. meta. 8.488>	Vos modo, fraterni manes animaeque recentes,
<ovid. meta. 8.489>	Officium sentite meum magnoque paratas
<ovid. meta. 8.490>	Accipite inferias, uteri mala pignora nostri.
<ovid. meta. 8.491>	Ei mihi! quo rapior? fratres ignoscite matri!
<ovid. meta. 8.492>	Deficiunt ad coepta manus. meruisse fatemur
<ovid. meta. 8.493>	Illum, cur pereat: mortis mihi displicet auctor.
<ovid. meta. 8.494>	Ergo inpune feret uiuusque et uictor et ipso
<ovid. meta. 8.495>	Successu tumidus regnum Calydonis habebit,
<ovid. meta. 8.496>	Vos cinis exiguus gelidaeque iacebitis umbrae?
<ovid. meta. 8.497>	Haud equidem patiar. pereat sceleratus et ille
<ovid. meta. 8.498>	Spemque patris regnumque trahat patriaeque ruinam.
<ovid. meta. 8.499>	Mens ubi materna est? ubi sunt pia iura parentum
<ovid. meta. 8.500>	Et quos sustinui bis mensum quinque labores?
<ovid. meta. 8.501>	O utinam primis arsisses ignibus infans,
<ovid. meta. 8.502>	Idque ego passa forem! uixisti munere nostro,
<ovid. meta. 8.503>	Nunc merito moriere tuo. cape praemia facti
<ovid. meta. 8.504>	Bisque datam, primum partu, mox stipite rapto
<ovid. meta. 8.505>	Redde animam uel me fraternis adde sepulcris.
<ovid. meta. 8.506>	Et cupio et nequeo. quid agam? modo uulnera fratrum
<ovid. meta. 8.507>	Ante oculos mihi sunt et tantae caedis imago,
<ovid. meta. 8.508>	Nunc animum pietas maternaque nomina frangunt.
<ovid. meta. 8.509>	Me miseram! male uincetis, sed uincite, fratres,
<ovid. meta. 8.510>	Dummodo, quae dedero uobis, solacia uosque
<ovid. meta. 8.511>	Ipsa sequar." dixit dextraque auersa trementi
<ovid. meta. 8.512>	Funereum torrem medios coniecit in ignes.
<ovid. meta. 8.513>	Aut dedit aut uisus gemitus est ille dedisse
<ovid. meta. 8.514>	Stipes et inuitis correptus ab ignibus arsit.
<ovid. meta. 8.515>	Inscius atque absens flamma Meleagros ab illa
<ovid. meta. 8.516>	Vritur et caecis torreri uiscera sentit
<ovid. meta. 8.517>	Ignibus ac magnos superat uirtute dolores;
<ovid. meta. 8.518>	Quod tamen ignauo cadat et sine sanguine leto,
<ovid. meta. 8.519>	Maeret et Ancaei felicia uulnera dicit
<ovid. meta. 8.520>	Grandaeuumque patrem fratresque piasque sorores
<ovid. meta. 8.521>	Cum gemitu sociamque tori uocat ore supremo,
<ovid. meta. 8.522>	Forsitan et matrem. crescunt ignisque dolorque
<ovid. meta. 8.523>	Languescuntque iterum: simul est extinctus uterque,
<ovid. meta. 8.524>	Inque leues abiit paulatim spiritus auras
<ovid. meta. 8.525>	Paulatim cana prunam uelante fauilla.
<ovid. meta. 8.526>	Alta iacet Calydon: lugent iuuenesque senesque,
<ovid. meta. 8.527>	Vulgusque proceresque gemunt, scissaeque capillos
<ovid. meta. 8.528>	Planguntur matres Calydonides Eueninae.
<ovid. meta. 8.529>	Puluere canitiem genitor uultusque seniles
<ovid. meta. 8.530>	Foedat humi fusus spatiosumque increpat aeuum;
<ovid. meta. 8.531>	Nam de matre manus diri sibi conscia facti
<ovid. meta. 8.532>	Exegit poenas acto per uiscera ferro.
<ovid. meta. 8.533>	Non, mihi si centum deus ora sonantia linguis
<ovid. meta. 8.534>	Ingeniumque capax totumque Helicona dedisset,
<ovid. meta. 8.535>	Tristia persequerer miserarum uota sororum.
<ovid. meta. 8.536>	Inmemores decoris liuentia pectora tundunt,
<ovid. meta. 8.537>	Dumque manet corpus, corpus refouentque fouentque,
<ovid. meta. 8.538>	Oscula dant ipsi, posito dant oscula lecto;
<ovid. meta. 8.539>	Post cinerem cineres haustos ad pectora pressant
<ovid. meta. 8.540>	Adfusaeque iacent tumulo signataque saxo
<ovid. meta. 8.541>	Nomina conplexae lacrimas in nomina fundunt.
<ovid. meta. 8.542>	Quas Parthaoniae tandem Latonia clade
<ovid. meta. 8.543>	Exsatiata domus praeter Gorgenque nurumque
<ovid. meta. 8.544>	Nobilis Alcmenae natis in corpore pennis
<ovid. meta. 8.545>	Adleuat et longas per bracchia porrigit alas
<ovid. meta. 8.546>	Corneaque ora facit uersasque per aera mittit.
<ovid. meta. 8.547>	Interea Theseus sociati parte laboris
<ovid. meta. 8.548>	Functus Erechtheas Tritonidos ibat ad arces.
<ovid. meta. 8.549>	Clausit iter fecitque moras Achelous eunti
<ovid. meta. 8.550>	Imbre tumens. "succede meis" ait, "inclite, tectis,
<ovid. meta. 8.551>	Cecropida, nec te committe rapacibus undis.
<ovid. meta. 8.552>	Ferre trabes solidas obliquaque uoluere magno
<ovid. meta. 8.553>	Murmure saxa solent. uidi contermina ripae
<ovid. meta. 8.554>	Cum gregibus stabula alta trahi, nec fortibus illic
<ovid. meta. 8.555>	Profuit armentis nec equis uelocibus esse.
<ovid. meta. 8.556>	Multa quoque hic torrens niuibus de monte solutis
<ovid. meta. 8.557>	Corpora turbineo iuuenalia uertice mersit.
<ovid. meta. 8.558>	Tutior est requies, solito dum flumina currant
<ovid. meta. 8.559>	Limite, dum tenues capiat suus alueus undas."
<ovid. meta. 8.560>	Adnuit Aegides "utor" que "Acheloe, domoque
<ovid. meta. 8.561>	Consilioque tuo" respondit et usus utroque est.
<ovid. meta. 8.562>	Pumice multicauo nec leuibus atria tophis
<ovid. meta. 8.563>	Structa subit: molli tellus erat umida musco,
<ovid. meta. 8.564>	Summa lacunabant alterno murice conchae.
<ovid. meta. 8.565>	Iamque duas lucis partes Hyperione menso
<ovid. meta. 8.566>	Discubuere toris Theseus comitesque laborum:
<ovid. meta. 8.567>	Hac Ixionides, illa Troezenius heros
<ovid. meta. 8.568>	Parte Lelex, raris iam sparsus tempora canis,
<ovid. meta. 8.569>	Quosque alios parili fuerat dignatus honore
<ovid. meta. 8.570>	Amnis Acarnanum laetissimus hospite tanto.
<ovid. meta. 8.571>	Protinus adpositas nudae uestigia nymphae
<ovid. meta. 8.572>	Instruxere epulis mensas dapibusque remotis
<ovid. meta. 8.573>	In gemma posuere merum. tum maximus heros
<ovid. meta. 8.574>	Aequora prospiciens oculis subiecta "quis" inquit
<ovid. meta. 8.575>	"Ille locus?" (digitoque ostendit) "et insula nomen
<ovid. meta. 8.576>	Quod gerit illa, doce, quamquam non una uidetur."
<ovid. meta. 8.577>	Amnis ad haec "non est" inquit, "quod cernitis, unum;
<ovid. meta. 8.578>	Quinque iacent terrae: spatium discrimina fallit.
<ovid. meta. 8.579>	Quoque minus spretae factum mirere Dianae,
<ovid. meta. 8.580>	Naides hae fuerant, quae cum bis quinque iuuencos
<ovid. meta. 8.581>	Mactassent rurisque deos ad sacra uocassent,
<ovid. meta. 8.582>	Inmemores nostri festas duxere choreas.
<ovid. meta. 8.583>	Intumui, quantusque, feror cum plurimus umquam,
<ovid. meta. 8.584>	Tantus eram pariterque animis inmanis et undis
<ovid. meta. 8.585>	A siluis siluas et ab aruis arua reuelli
<ovid. meta. 8.586>	Cumque loco nymphas memores tum denique nostri
<ovid. meta. 8.587>	In freta prouolui. fluctus nosterque marisque
<ovid. meta. 8.588>	Continuam diduxit humum pariterque reuellit
<ovid. meta. 8.589>	In totidem mediis quot cernis Echinadas undis.
<ovid. meta. 8.590>	Vt tamen ipse uides, procul en procul una recessit
<ovid. meta. 8.591>	Insula, grata mihi: Perimelen nauita dicit.
<ovid. meta. 8.592>	Huic ego uirgineum dilectae nomen ademi;
<ovid. meta. 8.593>	Quod pater Hippodamas aegre tulit inque profundum
<ovid. meta. 8.594>	Propulit e scopulo periturae corpora natae.
<ovid. meta. 8.595>	Excepi nantemque ferens "o proxima mundi
<ovid. meta. 8.596>	Regna uagae" dixi "sortite tridentifer undae,
<ovid. meta. 8.597>	[In quo desinimus, quo sacri currimus amnes,
<ovid. meta. 8.598>	Huc ades atque audi placidus, Neptune, precantem!
<ovid. meta. 8.599>	Huic ego, quam porto, nocui. si mitis et aequus,
<ovid. meta. 8.600>	Si pater Hippodamas, aut si minus inpius esset,
<ovid. meta. 8.600a>	Debuit illius misereri, ignoscere nobis.
<ovid. meta. 8.600b>	Cui quondam tellus clausa est feritate paterna]
<ovid. meta. 8.601>	Adfer opem mersaeque, precor, feritate paterna
<ovid. meta. 8.602>	Da, Neptune, locum uel sit locus ipsa, licebit."
<ovid. meta. 8.603>	[Hanc quoque conplectar." mouit caput aequoreus rex
<ovid. meta. 8.604>	Concussitque suis omnes adsensibus undas.
<ovid. meta. 8.605>	Extimuit nymphe, nabat tamen; ipse natantis
<ovid. meta. 8.606>	Pectora tangebam trepido salientia motu.
<ovid. meta. 8.607>	Dumque ea contrecto, totum durescere sensi
<ovid. meta. 8.608>	Corpus et inductis condi praecordia terris.]
<ovid. meta. 8.609>	Dum loquor, amplexa est artus noua terra natantes
<ovid. meta. 8.610>	Et grauis increuit mutatis insula membris."
<ovid. meta. 8.611>	Amnis ab his tacuit; factum mirabile cunctos
<ovid. meta. 8.612>	Mouerat: inridet credentes, utque deorum
<ovid. meta. 8.613>	Spretor erat mentisque ferox, Ixione natus
<ovid. meta. 8.614>	"Ficta refers nimiumque putas, Acheloe, potentes
<ovid. meta. 8.615>	Esse deos" dixit, "si dant adimuntque figuras."
<ovid. meta. 8.616>	Obstipuere omnes nec talia dicta probarunt,
<ovid. meta. 8.617>	Ante omnesque Lelex animo maturus et aeuo
<ovid. meta. 8.618>	Sic ait: "inmensa est finemque potentia caeli
<ovid. meta. 8.619>	Non habet et, quidquid superi uoluere, peractum est.
<ovid. meta. 8.620>	Quoque minus dubites, tiliae contermina quercus
<ovid. meta. 8.621>	Collibus est Phrygiis, modico circumdata muro:
<ovid. meta. 8.622>	Ipse locum uidi; nam me Pelopeia Pittheus
<ovid. meta. 8.623>	Misit in arua suo quondam regnata parenti.
<ovid. meta. 8.624>	Haud procul hinc stagnum est, tellus habitabilis olim,
<ovid. meta. 8.625>	Nunc celebres mergis fulicisque palustribus undae.
<ovid. meta. 8.626>	Iuppiter huc specie mortali cumque parente
<ovid. meta. 8.627>	Venit Atlantiades positis caducifer alis;
<ovid. meta. 8.628>	Mille domos adiere locum requiemque petentes,
<ovid. meta. 8.629>	Mille domos clausere serae; tamen una recepit,
<ovid. meta. 8.630>	Parua quidem stipulis et canna tecta palustri,
<ovid. meta. 8.631>	Sed pia Baucis anus parilique aetate Philemon
<ovid. meta. 8.632>	Illa sunt annis iuncti iuuenalibus, illa
<ovid. meta. 8.633>	Consenuere casa paupertatemque fatendo
<ovid. meta. 8.634>	Effecere leuem nec iniqua mente ferendo.
<ovid. meta. 8.635>	Nec refert, dominos illic famulosne requiras:
<ovid. meta. 8.636>	Tota domus duo sunt, idem parentque iubentque.
<ovid. meta. 8.637>	Ergo ubi caelicolae paruos tetigere penates
<ovid. meta. 8.638>	Submissoque humiles intrarunt uertice postes,
<ovid. meta. 8.639>	Membra senex posito iussit releuare sedili,
<ovid. meta. 8.640>	Quo superiniecit textum rude sedula Baucis,
<ovid. meta. 8.641>	Inque foco tepidum cinerem dimouit et ignes
<ovid. meta. 8.642>	Suscitat hesternos foliisque et cortice sicco
<ovid. meta. 8.643>	Nutrit et ad flammas anima producit anili
<ovid. meta. 8.644>	Multifidasque faces ramaliaque arida tecto
<ovid. meta. 8.645>	Detulit et minuit paruoque admouit aeno,
<ovid. meta. 8.646>	Quodque suus coniunx riguo collegerat horto,
<ovid. meta. 8.647>	Truncat holus foliis; furca leuat illa bicorni
<ovid. meta. 8.648>	Sordida terga suis nigro pendentia tigno
<ovid. meta. 8.649>	Seruatoque diu resecat de tergore partem
<ovid. meta. 8.650>	Exiguam sectamque domat feruentibus undis.
<ovid. meta. 8.651>	Interea medias fallunt sermonibus horas
<ovid. meta. 8.652>	Sentirique moram prohibent. erat alueus illic
<ovid. meta. 8.653>	Fagineus, dura clauo suspensus ab ansa:
<ovid. meta. 8.654>	Is tepidis inpletur aquis artusque fouendos
<ovid. meta. 8.655>	Accipit. in medio torus est de mollibus uluis
<ovid. meta. 8.656>	Inpositus lecto sponda pedibusque salignis.
<ovid. meta. 8.655a>	Concutiuntque torum de molli fluminis ulua
<ovid. meta. 8.656a>	Inposito lecto sponda pedibusque salignis;
<ovid. meta. 8.657>	Vestibus hunc uelant, quas non nisi tempore festo
<ovid. meta. 8.658>	Sternere consuerant, sed et haec uilisque uetusque
<ovid. meta. 8.659>	Vestis erat lecto non indignanda saligno:
<ovid. meta. 8.660>	Adcubuere dei. mensam succincta tremensque
<ovid. meta. 8.661>	Ponit anus, mensae sed erat pes tertius inpar:
<ovid. meta. 8.662>	Testa parem fecit; quae postquam subdita cliuum
<ovid. meta. 8.663>	Sustulit, aequatam mentae tersere uirentes.
<ovid. meta. 8.664>	Ponitur hic bicolor sincerae baca Mineruae
<ovid. meta. 8.665>	Conditaque in liquida corna autumnalia faece
<ovid. meta. 8.666>	Intibaque et radix et lactis massa coacti
<ovid. meta. 8.667>	Ouaque non acri leuiter uersata fauilla,
<ovid. meta. 8.668>	Omnia fictilibus; post haec caelatus eodem
<ovid. meta. 8.669>	Sistitur argento crater fabricataque fago
<ovid. meta. 8.670>	Pocula, qua caua sunt, flauentibus inlita ceris.
<ovid. meta. 8.671>	Parua mora est, epulasque foci misere calentes,
<ovid. meta. 8.672>	Nec longae rursus referuntur uina senectae
<ovid. meta. 8.673>	Dantque locum mensis paulum seducta secundis.
<ovid. meta. 8.674>	Hic nux, hic mixta est rugosis carica palmis
<ovid. meta. 8.675>	Prunaque et in patulis redolentia mala canistris
<ovid. meta. 8.676>	Et de purpureis conlectae uitibus uuae;
<ovid. meta. 8.677>	Candidus in medio fauus est: super omnia uultus
<ovid. meta. 8.678>	Accessere boni nec iners pauperque uoluntas.
<ovid. meta. 8.679>	Interea totiens haustum cratera repleri
<ovid. meta. 8.680>	Sponte sua per seque uident succrescere uina:
<ovid. meta. 8.681>	Attoniti nouitate pauent manibusque supinis
<ovid. meta. 8.682>	Concipiunt Baucisque preces timidusque Philemon
<ovid. meta. 8.683>	Et ueniam dapibus nullisque paratibus orant.
<ovid. meta. 8.684>	Vnicus anser erat, minimae custodia uillae,
<ovid. meta. 8.685>	Quem dis hospitibus domini mactare parabant;
<ovid. meta. 8.686>	Ille celer penna tardos aetate fatigat
<ovid. meta. 8.687>	Eluditque diu tandemque est uisus ad ipsos
<ovid. meta. 8.688>	Confugisse deos: superi uetuere necari
<ovid. meta. 8.689>	"Di" que "sumus, meritasque luet uicinia poenas
<ovid. meta. 8.690>	Inpia" dixerunt; "uobis inmunibus huius
<ovid. meta. 8.691>	Esse mali dabitur. modo uestra relinquite tecta
<ovid. meta. 8.692>	Ac nostros comitate gradus et in ardua montis
<ovid. meta. 8.693>	Ite simul." parent ambo baculisque leuati
<ovid. meta. 8.693a>	[Ite simul." parent et dis praeeuntibus ambo
<ovid. meta. 8.693b>	Membra leuant baculis tardique senilibus annis]
<ovid. meta. 8.694>	Nituntur longo uestigia ponere cliuo.
<ovid. meta. 8.695>	Tantum aberant summo, quantum semel ire sagitta
<ovid. meta. 8.696>	Missa potest: flexere oculos et mersa palude
<ovid. meta. 8.697>	Cetera prospiciunt, tantum sua tecta manere.
<ovid. meta. 8.697a>	[Mersa uident quaeruntque suae pia culmina uillae.
<ovid. meta. 8.698a>	Sola loco stabant. dum deflent fata suorum]
<ovid. meta. 8.698>	Dumque ea mirantur, dum deflent fata suorum,
<ovid. meta. 8.699>	Illa uetus, dominis etiam casa parua duobus
<ovid. meta. 8.700>	Vertitur in templum: furcas subiere columnae,
<ovid. meta. 8.701>	Stramina flauescunt, adopertaque marmore tellus
<ovid. meta. 8.702>	Caelataeque fores aurataque tecta uidentur.
<ovid. meta. 8.703>	Talia tum placido Saturnius edidit ore:
<ovid. meta. 8.704>	"Dicite, iuste senex et femina coniuge iusto
<ovid. meta. 8.705>	Digna, quid optetis." cum Baucide pauca locutus
<ovid. meta. 8.706>	Iudicium superis aperit commune Philemon:
<ovid. meta. 8.707>	"Esse sacerdotes delubraque uestra tueri
<ovid. meta. 8.708>	Poscimus, et quoniam concordes egimus annos,
<ovid. meta. 8.709>	Auferat hora duos eadem, nec coniugis umquam
<ovid. meta. 8.710>	Busta meae uideam neu sim tumulandus ab illa."
<ovid. meta. 8.711>	Vota fides sequitur: templi tutela fuere,
<ovid. meta. 8.712>	Donec uita data est; annis aeuoque soluti
<ovid. meta. 8.713>	Ante gradus sacros cum starent forte locique
<ovid. meta. 8.714>	Narrarent casus, frondere Philemona Baucis,
<ovid. meta. 8.715>	Baucida conspexit senior frondere Philemon.
<ovid. meta. 8.716>	Iamque super geminos crescente cacumine uultus
<ovid. meta. 8.717>	Mutua, dum licuit, reddebant dicta "uale" que
<ovid. meta. 8.718>	"O coniunx" dixere simul, simul abdita texit
<ovid. meta. 8.719>	Ora frutex: ostendit adhuc Thyneius illic
<ovid. meta. 8.720>	Incola de gemino uicinos corpore truncos.
<ovid. meta. 8.721>	Haec mihi non uani (neque erat, cur fallere uellent)
<ovid. meta. 8.722>	Narrauere senes; equidem pendentia uidi
<ovid. meta. 8.723>	Serta super ramos ponensque recentia dixi:
<ovid. meta. 8.724>	"Cura deum di sint, et qui coluere, colantur."
<ovid. meta. 8.725>	Desierat, cunctosque et res et mouerat auctor,
<ovid. meta. 8.726>	Thesea praecipue; quem facta audire uolentem
<ovid. meta. 8.727>	Mira deum innixus cubito Calydonius amnis
<ovid. meta. 8.728>	Talibus adloquitur: "sunt, o fortissime, quorum
<ovid. meta. 8.729>	Forma semel mota est et in hoc renouamine mansit;
<ovid. meta. 8.730>	Sunt, quibus in plures ius est transire figuras,
<ovid. meta. 8.731>	Vt tibi, complexi terram maris incola, Proteu.
<ovid. meta. 8.732>	Nam modo te iuuenem, modo te uidere leonem;
<ovid. meta. 8.733>	Nunc uiolentus aper, nunc, quem tetigisse timerent,
<ovid. meta. 8.734>	Anguis eras; modo te faciebant cornua taurum;
<ovid. meta. 8.735>	Saepe lapis poteras, arbor quoque saepe uideri;
<ovid. meta. 8.736>	Interdum faciem liquidarum imitatus aquarum
<ovid. meta. 8.737>	Flumen eras, interdum undis contrarius ignis.
<ovid. meta. 8.738>	Nec minus Autolyci coniunx, Erysichthone nata,
<ovid. meta. 8.739>	Iuris habet. pater huius erat, qui numina diuum
<ovid. meta. 8.740>	Sperneret et nullos aris adoleret odores.
<ovid. meta. 8.741>	Ille etiam Cereale nemus uiolasse securi
<ovid. meta. 8.742>	Dicitur et lucos ferro temerasse uetustos.
<ovid. meta. 8.743>	Stabat in his ingens annoso robore quercus,
<ovid. meta. 8.744>	Vna nemus; uittae mediam memoresque tabellae
<ovid. meta. 8.745>	Sertaque cingebant, uoti argumenta potentis.
<ovid. meta. 8.746>	Saepe sub hac dryades festas duxere choreas,
<ovid. meta. 8.747>	Saepe etiam manibus nexis ex ordine trunci
<ovid. meta. 8.748>	Circuiere modum, mensuraque roboris ulnas
<ovid. meta. 8.749>	Quinque ter inplebat, nec non et cetera tantum
<ovid. meta. 8.750>	Silua sub hac omnis, quantum fuit herba sub omni.
<ovid. meta. 8.751>	Non tamen idcirco ferrum Triopeius illa
<ovid. meta. 8.752>	Abstinuit famulosque iubet succidere sacrum
<ovid. meta. 8.753>	Robur et, ut iussos cunctari uidit, ab uno
<ovid. meta. 8.754>	Edidit haec rapta sceleratus uerba securi:
<ovid. meta. 8.755>	"Non dilecta deae solum, sed et ipsa licebit
<ovid. meta. 8.756>	Sit dea, iam tanget frondente cacumine terram."
<ovid. meta. 8.757>	Dixit et, obliquos dum telum librat in ictus,
<ovid. meta. 8.758>	Contremuit gemitumque dedit Deoia quercus,
<ovid. meta. 8.759>	Et pariter frondes, pariter pallescere glandes
<ovid. meta. 8.760>	Coepere ac longi pallorem ducere rami.
<ovid. meta. 8.761>	Cuius ut in trunco fecit manus inpia uulnus,
<ovid. meta. 8.762>	Haud aliter fluxit discusso cortice sanguis,
<ovid. meta. 8.763>	Quam solet, ante aras ingens ubi uictima taurus
<ovid. meta. 8.764>	Concidit, abrupta cruor e ceruice profundi.
<ovid. meta. 8.765>	Obstipuere omnes, aliquisque ex omnibus audet
<ovid. meta. 8.766>	Deterrere nefas saeuamque inhibere bipennem.
<ovid. meta. 8.767>	Adspicit hunc "mentis" que "piae cape praemia" dixit
<ovid. meta. 8.768>	Thessalus inque uirum conuertit ab arbore ferrum
<ovid. meta. 8.769>	Detruncatque caput repetitaque robora caedit,
<ovid. meta. 8.770>	Editus et medio sonus est de robore talis:
<ovid. meta. 8.771>	"Nympha sub hoc ego sum Cereri gratissima ligno,
<ovid. meta. 8.772>	Quae tibi factorum poenas instare tuorum
<ovid. meta. 8.773>	Vaticinor moriens, nostri solacia leti."
<ovid. meta. 8.774>	Persequitur scelus ille suum, labefactaque tandem
<ovid. meta. 8.775>	Ictibus innumeris adductaque funibus arbor
<ovid. meta. 8.776>	Corruit et multam prostrauit pondere siluam.
<ovid. meta. 8.777>	Attonitae dryades damno nemorumque suoque,
<ovid. meta. 8.778>	Omnes germanae, Cererem cum uestibus atris
<ovid. meta. 8.779>	Maerentes adeunt poenamque Erysichthonis orant.
<ovid. meta. 8.780>	Adnuit his capitisque sui pulcherrima motu
<ovid. meta. 8.781>	Concussit grauidis oneratos messibus agros
<ovid. meta. 8.782>	Moliturque genus poenae miserabile, si non
<ovid. meta. 8.783>	Ille suis esset nulli miserabilis actis,
<ovid. meta. 8.784>	Pestifera lacerare Fame. quae quatinus ipsi
<ovid. meta. 8.785>	Non adeunda deae est (neque enim Cereremque Famemque
<ovid. meta. 8.786>	Fata coire sinunt), montani numinis unam
<ovid. meta. 8.787>	Talibus agrestem conpellat oreada dictis:
<ovid. meta. 8.788>	"Est locus extremis Scythiae glacialis in oris,
<ovid. meta. 8.789>	Triste solum, sterilis, sine fruge, sine arbore tellus;
<ovid. meta. 8.790>	Frigus iners illic habitant Pallorque Tremorque
<ovid. meta. 8.791>	Et ieiuna Fames: ea se in praecordia condat
<ovid. meta. 8.792>	Sacrilegi scelerata, iube, nec copia rerum
<ovid. meta. 8.793>	Vincat eam superetque meas certamine uires;
<ovid. meta. 8.794>	Neue uiae spatium te terreat, accipe currus,
<ovid. meta. 8.795>	Accipe, quos frenis alte moderere, dracones",
<ovid. meta. 8.796>	Et dedit. illa dato subuecta per aera curru
<ovid. meta. 8.797>	Deuenit in Scythiam rigidique cacumine montis
<ovid. meta. 8.798>	(Caucason appellant) serpentum colla leuauit
<ovid. meta. 8.799>	Quaesitamque Famem lapidoso uidit in agro
<ovid. meta. 8.800>	Vnguibus et raras uellentem dentibus herbas.
<ovid. meta. 8.801>	Hirtus erat crinis, caua lumina, pallor in ore,
<ovid. meta. 8.802>	Labra incana situ, scabrae rubigine fauces,
<ovid. meta. 8.803>	Dura cutis, per quam spectari uiscera possent;
<ovid. meta. 8.804>	Ossa sub incuruis exstabant arida lumbis,
<ovid. meta. 8.805>	Ventris erat pro uentre locus; pendere putares
<ovid. meta. 8.806>	Pectus et a spinae tantummodo crate teneri;
<ovid. meta. 8.807>	Auxerat articulos macies, genuumque tumebat
<ovid. meta. 8.808>	Orbis, et inmodico prodibant tubere tali.
<ovid. meta. 8.809>	Hanc procul ut uidit (neque enim est accedere iuxta
<ovid. meta. 8.810>	Ausa), refert mandata deae paulumque morata,
<ovid. meta. 8.811>	Quamquam aberat longe, quamquam modo uenerat illuc,
<ovid. meta. 8.812>	Visa tamen sensisse famem est, retroque dracones
<ovid. meta. 8.813>	Egit in Haemoniam uersis sublimis habenis.
<ovid. meta. 8.814>	Dicta Fames Cereris, quamuis contraria semper
<ovid. meta. 8.815>	Illius est operi, peragit perque aera uento
<ovid. meta. 8.816>	Ad iussam delata domum est et protinus intrat
<ovid. meta. 8.817>	Sacrilegi thalamos altoque sopore solutum
<ovid. meta. 8.818>	(Noctis enim tempus) geminis amplectitur ulnis
<ovid. meta. 8.819>	Seque uiro inspirat faucesque et pectus et ora
<ovid. meta. 8.820>	Adflat et in uacuis peragit ieiunia uenis
<ovid. meta. 8.821>	Functaque mandato fecundum deserit orbem
<ovid. meta. 8.822>	Inque domos inopes adsueta reuertitur antra.
<ovid. meta. 8.823>	Lenis adhuc somnus placidis Erysichthona pennis
<ovid. meta. 8.824>	Mulcebat: petit ille dapes sub imagine somni
<ovid. meta. 8.825>	Oraque uana mouet dentemque in dente fatigat
<ovid. meta. 8.826>	Exercetque cibo delusum guttur inani
<ovid. meta. 8.827>	Proque epulis tenues nequiquam deuorat auras;
<ovid. meta. 8.828>	Vt uero est expulsa quies, furit ardor edendi
<ovid. meta. 8.829>	Perque auidas fauces inmensaque uiscera regnat.
<ovid. meta. 8.830>	Nec mora, quod pontus, quod terra, quod educat aer,
<ovid. meta. 8.831>	Poscit et adpositis queritur ieiunia mensis
<ovid. meta. 8.832>	Inque epulis epulas quaerit, quodque urbibus esse
<ovid. meta. 8.833>	Quodque satis poterat populo, non sufficit uni,
<ovid. meta. 8.834>	Plusque cupit, quo plura suam demittit in aluum,
<ovid. meta. 8.835>	Vtque fretum recipit de tota flumina terra
<ovid. meta. 8.836>	Nec satiatur aquis peregrinosque ebibit amnes,
<ovid. meta. 8.837>	Vtque rapax ignis non umquam alimenta recusat
<ovid. meta. 8.838>	Innumerasque faces cremat et, quo copia maior
<ovid. meta. 8.839>	Est data, plura petit turbaque uoracior ipsa est,
<ovid. meta. 8.840>	Sic epulas omnes Erysichthonis ora profani
<ovid. meta. 8.841>	Accipiunt poscuntque simul: cibus omnis in illo
<ovid. meta. 8.842>	Causa cibi est semperque locus fit inanis edendo.
<ovid. meta. 8.843>	Iamque fame patrias altaque uoragine uentris
<ovid. meta. 8.844>	Attenuarat opes, sed inattenuata manebat
<ovid. meta. 8.845>	Tum quoque dira fames inplacataeque uigebat
<ovid. meta. 8.846>	Flamma gulae; tandem demisso in uiscera censu
<ovid. meta. 8.847>	Filia restabat non illo digna parente.
<ovid. meta. 8.848>	Hanc quoque uendit inops. dominum generosa recusat
<ovid. meta. 8.849>	Et uicina suas tendens super aequora palmas
<ovid. meta. 8.850>	"Eripe me domino, qui raptae praemia nobis
<ovid. meta. 8.851>	Virginitatis habes" ait; haec Neptunus habebat.
<ovid. meta. 8.852>	Qui prece non spreta, quamuis modo uisa sequenti
<ovid. meta. 8.853>	Esset ero, formamque nouat uultumque uirilem
<ovid. meta. 8.854>	Induit et cultus piscem capientibus aptos.
<ovid. meta. 8.855>	Hanc dominus spectans "o qui pendentia paruo
<ovid. meta. 8.856>	Aera cibo celas, moderator harundinis", inquit
<ovid. meta. 8.857>	"Sic mare compositum, sic sit tibi piscis in unda
<ovid. meta. 8.858>	Credulus et nullus nisi fixus sentiat hamos:
<ovid. meta. 8.859>	Quae modo cum uili turbatis ueste capillis
<ovid. meta. 8.860>	Litore in hoc steterat (nam stantem in litore uidi),
<ovid. meta. 8.861>	Dic ubi sit; neque enim uestigia longius extant."
<ovid. meta. 8.862>	Illa dei munus bene cedere sensit et a se
<ovid. meta. 8.863>	Se quaeri gaudens his est resecuta rogantem:
<ovid. meta. 8.864>	"Quisquis es, ignoscas: in nullam lumina partem
<ovid. meta. 8.865>	Gurgite ab hoc flexi studioque operatus inhaesi.
<ovid. meta. 8.866>	Quoque minus dubites, sic has deus aequoris artes
<ovid. meta. 8.867>	Adiuuet, ut nemo iamdudum litore in isto,
<ovid. meta. 8.868>	Me tamen excepto, nec femina constitit ulla."
<ovid. meta. 8.869>	Credidit et uerso dominus pede pressit harenam
<ovid. meta. 8.870>	Elususque abiit, illi sua reddita forma est.
<ovid. meta. 8.871>	Ast ubi habere suam transformia corpora sensit,
<ovid. meta. 8.872>	Saepe pater dominis Triopeida tradit, at illa
<ovid. meta. 8.873>	Nunc equa, nunc ales, modo bos, modo ceruus abibat
<ovid. meta. 8.874>	Praebebatque auido non iusta alimenta parenti.
<ovid. meta. 8.875>	Vis tamen illa mali postquam consumpserat omnem
<ovid. meta. 8.876>	Materiam dederatque graui noua pabula morbo,
<ovid. meta. 8.877>	Ipse suos artus lacero diuellere morsu
<ovid. meta. 8.878>	Coepit et infelix minuendo corpus alebat.
<ovid. meta. 8.879>	Quid moror externis? etiam mihi saepe nouandi est
<ovid. meta. 8.880>	Corporis, o iuuenis, numero finita potestas.
<ovid. meta. 8.881>	Nam modo, qui nunc sum, uideor, modo flector in anguem,
<ovid. meta. 8.882>	Armenti modo dux uires in cornua sumo,
<ovid. meta. 8.883>	Cornua, dum potui. nunc pars caret altera telo
<ovid. meta. 8.884>	Frontis, ut ipse uides." gemitus sunt uerba secuti.
<ovid. meta. 9.1>	Quae gemitus truncaeque deo Neptunius heros
<ovid. meta. 9.2>	Causa rogat frontis, cum sic Calydonius amnis
<ovid. meta. 9.3>	Coepit inornatos redimitus harundine crines:
<ovid. meta. 9.4>	"Triste petis munus. quis enim sua proelia uictus
<ovid. meta. 9.5>	Commemorare uelit? referam tamen ordine, nec tam
<ovid. meta. 9.6>	Turpe fuit uinci, quam contendisse decorum est,
<ovid. meta. 9.7>	Magnaque dat nobis tantus solacia uictor.
<ovid. meta. 9.8>	Nomine siqua suo tandem peruenit ad aures
<ovid. meta. 9.9>	Deianira tuas, quondam pulcherrima uirgo
<ovid. meta. 9.10>	Multorumque fuit spes inuidiosa procorum;
<ovid. meta. 9.11>	Cum quibus ut soceri domus est intrata petiti,
<ovid. meta. 9.12>	"Accipe me generum" dixi, "Parthaone nate".
<ovid. meta. 9.13>	Dixit et Alcides; alii cessere duobus.
<ovid. meta. 9.14>	Ille Iouem socerum dare se famamque laborum,
<ovid. meta. 9.15>	Et superata suae referebat iussa nouercae;
<ovid. meta. 9.16>	Contra ego "turpe deum mortali cedere" dixi
<ovid. meta. 9.17>	(Nondum erat ille deus): "dominum me cernis aquarum
<ovid. meta. 9.18>	Cursibus obliquis inter tua regna fluentem;
<ovid. meta. 9.19>	Nec gener externis hospes tibi missus ab oris,
<ovid. meta. 9.20>	Sed popularis ero et rerum pars una tuarum.
<ovid. meta. 9.21>	Tantum ne noceat, quod me nec regia Iuno
<ovid. meta. 9.22>	Odit et omnis abest iussorum poena laborum!
<ovid. meta. 9.23>	Nam, quo te iactas, Alcmena nate, creatum,
<ovid. meta. 9.24>	Iuppiter aut falsus pater est aut crimine uerus;
<ovid. meta. 9.25>	Matris adulterio patrem petis: elige, fictum
<ovid. meta. 9.26>	Esse Iouem malis, an te per dedecus ortum."
<ovid. meta. 9.27>	Talia dicentem iamdudum lumine toruo
<ovid. meta. 9.28>	Spectat et accensae non fortiter imperat irae
<ovid. meta. 9.29>	Verbaque tot reddit: "melior mihi dextera lingua!
<ovid. meta. 9.30>	Dummodo pugnando superem, tu uince loquendo",
<ovid. meta. 9.31>	Congrediturque ferox. puduit modo magna locutum
<ovid. meta. 9.32>	Cedere: reieci uiridem de corpore uestem
<ovid. meta. 9.33>	Bracchiaque opposui tenuique a pectore uaras
<ovid. meta. 9.34>	In statione manus et pugnae membra paraui.
<ovid. meta. 9.35>	Ille cauis hausto spargit me puluere palmis
<ovid. meta. 9.36>	Inque uicem fuluae tactu flauescit harenae
<ovid. meta. 9.37>	Et modo ceruicem, modo crura micantia captat,
<ovid. meta. 9.38>	Aut captare putes, omnique a parte lacessit.
<ovid. meta. 9.39>	Me mea defendit grauitas frustraque petebar,
<ovid. meta. 9.40>	Haud secus ac moles, quam magno murmure fluctus
<ovid. meta. 9.41>	Oppugnant: manet illa suoque est pondere tuta.
<ovid. meta. 9.42>	Digredimur paulum rursusque ad bella coimus
<ovid. meta. 9.43>	Inque gradu stetimus certi non cedere, eratque
<ovid. meta. 9.44>	Cum pede pes iunctus, totoque ego pectore pronus
<ovid. meta. 9.45>	Et digitos digitis et frontem fronte premebam.
<ovid. meta. 9.46>	Non aliter uidi fortes concurrere tauros,
<ovid. meta. 9.47>	Cum pretium pugnae toto nitidissima saltu
<ovid. meta. 9.48>	Expetitur coniunx: spectant armenta pauentque
<ovid. meta. 9.49>	Nescia, quem maneat tanti uictoria regni.
<ovid. meta. 9.50>	Ter sine profectu uoluit nitentia contra
<ovid. meta. 9.51>	Reicere Alcides a se mea pectora, quarto
<ovid. meta. 9.52>	Excutit amplexus adductaque bracchia soluit
<ovid. meta. 9.53>	Inpulsumque manu (certum est mihi uera fateri)
<ovid. meta. 9.54>	Protinus auertit tergoque onerosus inhaesit.
<ovid. meta. 9.55>	Siqua fides neque ficta mihi nunc gloria uoce
<ovid. meta. 9.56>	Quaeritur, inposito pressus mihi monte uidebar.
<ovid. meta. 9.57>	Vix tamen inserui sudore fluentia multo
<ovid. meta. 9.58>	Bracchia, uix solui duros a corpore nexus;
<ovid. meta. 9.59>	Instat anhelanti prohibetque resumere uires
<ovid. meta. 9.60>	Et ceruice mea potitur. tum denique tellus
<ovid. meta. 9.61>	Pressa genu nostro est, et harenas ore momordi.
<ovid. meta. 9.62>	Inferior uirtute meas deuertor ad artes
<ovid. meta. 9.63>	Elaborque uiro longum formatus in anguem.
<ovid. meta. 9.64>	Qui postquam flexos sinuaui corpus in orbes
<ovid. meta. 9.65>	Cumque fero moui linguam stridore bisulcam,
<ovid. meta. 9.66>	Risit et inludens nostras Tirynthius artes
<ovid. meta. 9.67>	"Cunarum labor est angues superare mearum"
<ovid. meta. 9.68>	Dixit, "et ut uincas alios, Acheloe, dracones,
<ovid. meta. 9.69>	Pars quota Lernaeae serpens eris unus echidnae?
<ovid. meta. 9.70>	Vulneribus fecunda suis erat illa, nec ullum
<ovid. meta. 9.71>	De comitum numero caput est inpune recisum,
<ovid. meta. 9.72>	Quin gemino ceruix herede ualentior esset.
<ovid. meta. 9.73>	Hanc ego ramosam natis e caede colubris
<ovid. meta. 9.74>	Crescentemque malo domui domitamque reclusi.
<ovid. meta. 9.75>	Quid fore te credis, falsum qui uersus in anguem
<ovid. meta. 9.76>	Arma aliena moues, quem forma precaria celat?"
<ovid. meta. 9.77>	Dixerat et summo digitorum uincula collo
<ovid. meta. 9.78>	Inicit: angebar ceu guttura forcipe pressus
<ovid. meta. 9.79>	Pollicibusque meas pugnabam euellere fauces.
<ovid. meta. 9.80>	Sic quoque deuicto restabat tertia tauri
<ovid. meta. 9.81>	Forma trucis: tauro mutatus membra rebello.
<ovid. meta. 9.82>	Induit ille toris a laeua parte lacertos
<ovid. meta. 9.83>	Admissumque trahens sequitur depressaque dura
<ovid. meta. 9.84>	Cornua figit humo meque alta sternit harena.
<ovid. meta. 9.85>	Nec satis hoc fuerat: rigidum fera dextera cornu
<ovid. meta. 9.86>	Dum tenet, infregit truncaque a fronte reuellit.
<ovid. meta. 9.87>	Naides hoc pomis et odoro flore repletum
<ovid. meta. 9.88>	Sacrarunt, diuesque meo Bona Copia cornu est."
<ovid. meta. 9.89>	Dixerat, et nymphe ritu succincta Dianae,
<ovid. meta. 9.90>	Vna ministrarum, fusis utrimque capillis,
<ovid. meta. 9.91>	Incessit totumque tulit praediuite cornu
<ovid. meta. 9.92>	Autumnum et mensas, felicia poma, secundas.
<ovid. meta. 9.93>	Lux subit, et primo feriente cacumina sole
<ovid. meta. 9.94>	Discedunt iuuenes; neque enim, dum flumina pacem
<ovid. meta. 9.95>	Et placidos habeant lapsus totaeque residant
<ovid. meta. 9.96>	Opperiuntur, aquae. uultus Achelous agrestes
<ovid. meta. 9.97>	Et lacerum cornu mediis caput abdidit undis.
<ovid. meta. 9.98>	Hunc tamen ablati domuit iactura decoris,
<ovid. meta. 9.99>	Cetera sospes habet; capitis quoque fronde saligna
<ovid. meta. 9.100>	Aut superinposita celatur harundine damnum;
<ovid. meta. 9.101>	At te, Nesse ferox, eiusdem uirginis ardor
<ovid. meta. 9.102>	Perdiderat uolucri traiectum terga sagitta.
<ovid. meta. 9.103>	Namque noua repetens patrios cum coniuge muros
<ovid. meta. 9.104>	Venerat Eueni rapidas Ioue natus ad undas.
<ovid. meta. 9.105>	Vberior solito nimbis hiemalibus auctus
<ovid. meta. 9.106>	Verticibusque frequens erat atque inperuius amnis.
<ovid. meta. 9.107>	Intrepidum pro se, curam de coniuge agentem
<ovid. meta. 9.108>	Nessus adit membrisque ualens scitusque uadorum,
<ovid. meta. 9.109>	"Officio"que "meo ripa sistetur in illa
<ovid. meta. 9.110>	Haec" ait, "Alcide. tu uiribus utere nando."
<ovid. meta. 9.111>	Pallentemque metu fluuiumque ipsumque timentem
<ovid. meta. 9.112>	Tradidit Aonius pauidam Calydonida Nesso.
<ovid. meta. 9.113>	Mox, ut erat, pharetraque grauis spolioque leonis
<ovid. meta. 9.114>	(Nam clauam et curuos trans ripam miserat arcus)
<ovid. meta. 9.115>	"Quandoquidem coepi, superentur flumina" dixit
<ovid. meta. 9.116>	Nec dubitat nec, qua sit clementissimus amnis,
<ovid. meta. 9.117>	Quaerit et obsequio deferri spernit aquarum.
<ovid. meta. 9.118>	Iamque tenens ripam, missos cum tolleret arcus,
<ovid. meta. 9.119>	Coniugis agnouit uocem, Nessoque paranti
<ovid. meta. 9.120>	Fallere depositum "quo te fiducia" clamat
<ovid. meta. 9.121>	"Vana pedum, uiolente, rapit? tibi, Nesse biformis,
<ovid. meta. 9.122>	Dicimus. exaudi, nec res intercipe nostras.
<ovid. meta. 9.123>	Si te nulla mei reuerentia mouit, at orbes
<ovid. meta. 9.124>	Concubitus uetitos poterant inhibere paterni.
<ovid. meta. 9.125>	Haud tamen effugies, quamuis ope fidis equina;
<ovid. meta. 9.126>	Vulnere, non pedibus te consequar." ultima dicta
<ovid. meta. 9.127>	Re probat, et missa fugientia terga sagitta
<ovid. meta. 9.128>	Traicit: exstabat ferrum de pectore aduncum.
<ovid. meta. 9.129>	Quod simul euulsum est, sanguis per utrumque foramen
<ovid. meta. 9.130>	Emicuit mixtus Lernaei tabe ueneni.
<ovid. meta. 9.131>	Excipit hunc Nessus; "neque enim moriemur inulti"
<ovid. meta. 9.132>	Secum ait et calido uelamina tincta cruore
<ovid. meta. 9.133>	Dat munus raptae uelut inritamen amoris.
<ovid. meta. 9.134>	Longa fuit medii mora temporis, actaque magni
<ovid. meta. 9.135>	Herculis inplerant terras odiumque nouercae.
<ovid. meta. 9.136>	Victor ab Oechalia Cenaeo sacra parabat
<ovid. meta. 9.137>	Vota Ioui, cum fama loquax praecessit ad aures,
<ovid. meta. 9.138>	Deianira, tuas, quae ueris addere falsa
<ovid. meta. 9.139>	Gaudet et e minimo sua per mendacia crescit,
<ovid. meta. 9.140>	Amphitryoniaden Ioles ardore teneri.
<ovid. meta. 9.141>	Credit amans Venerisque nouae perterrita fama
<ovid. meta. 9.142>	Indulsit primo lacrimis flendoque dolorem
<ovid. meta. 9.143>	Diffudit miseranda suum, mox deinde "quid autem
<ovid. meta. 9.144>	Flemus?" ait "paelex lacrimis laetabitur istis.
<ovid. meta. 9.145>	Quae quoniam adueniet, properandum aliquidque nouandum est,
<ovid. meta. 9.146>	Dum licet et nondum thalamos tenet altera nostros.
<ovid. meta. 9.147>	Conquerar an sileam? repetam Calydona morerne?
<ovid. meta. 9.148>	Excedam tectis an, si nihil amplius, obstem?
<ovid. meta. 9.149>	Quid, si me, Meleagre, tuam memor esse sororem
<ovid. meta. 9.150>	Forte paro facinus, quantumque iniuria possit
<ovid. meta. 9.151>	Femineusque dolor, iugulata paelice testor?"
<ovid. meta. 9.152>	In cursus animus uarios abit: omnibus illis
<ovid. meta. 9.153>	Praetulit inbutam Nesseo sanguine uestem
<ovid. meta. 9.154>	Mittere, quae uires defecto reddat amori,
<ovid. meta. 9.155>	Ignaroque Lichae, quid tradat, nescia luctus
<ovid. meta. 9.156>	Ipsa suos tradit blandisque miserrima uerbis,
<ovid. meta. 9.157>	Dona det illa uiro, mandat. capit inscius heros
<ovid. meta. 9.158>	Induiturque umeris Lernaeae uirus echidnae.
<ovid. meta. 9.159>	Tura dabat primis et uerba precantia flammis
<ovid. meta. 9.160>	Vinaque marmoreas patera fundebat in aras:
<ovid. meta. 9.161>	Incaluit uis illa mali resolutaque flammis
<ovid. meta. 9.162>	Herculeos abiit late dilapsa per artus.
<ovid. meta. 9.163>	Dum potuit, solita gemitum uirtute repressit;
<ovid. meta. 9.164>	Victa malis postquam est patientia, reppulit aras
<ovid. meta. 9.165>	Inpleuitque suis nemorosam uocibus Oeten.
<ovid. meta. 9.166>	Nec mora, letiferam conatur scindere uestem;
<ovid. meta. 9.167>	Qua trahitur, trahit ille cutem, foedumque relatu,
<ovid. meta. 9.168>	Aut haeret membris frustra temptata reuelli
<ovid. meta. 9.169>	Aut laceros artus et grandia detegit ossa.
<ovid. meta. 9.170>	Ipse cruor, gelido ceu quondam lammina candens
<ovid. meta. 9.171>	Tincta lacu, stridit coquiturque ardente ueneno.
<ovid. meta. 9.172>	Nec modus est, sorbent auidae praecordia flammae,
<ovid. meta. 9.173>	Caeruleusque fluit toto de corpore sudor,
<ovid. meta. 9.174>	Ambustique sonant nerui, caecaque medullis
<ovid. meta. 9.175>	Tabe liquefactis tollens ad sidera palmas
<ovid. meta. 9.176>	"Cladibus" exclamat "Saturnia, pascere nostris!
<ovid. meta. 9.177>	Pascere et hanc pestem specta, crudelis, ab alto
<ovid. meta. 9.178>	Corque ferum satia. uel si miserandus et hosti,
<ovid. meta. 9.179>	Hoc est, si tibi sum, diris cruciatibus aegram
<ovid. meta. 9.180>	Inuisamque animam natamque laboribus aufer.
<ovid. meta. 9.181>	Mors mihi munus erit: decet haec dare dona nouercam.
<ovid. meta. 9.182>	Ergo ego foedantem peregrino templa cruore
<ovid. meta. 9.183>	Busirin domui saeuoque alimenta parentis
<ovid. meta. 9.184>	Antaeo eripui nec me pastoris Hiberi
<ovid. meta. 9.185>	Forma triplex nec forma triplex tua, Cerbere, mouit.
<ovid. meta. 9.186>	Vosne, manus, ualidi pressistis cornua tauri?
<ovid. meta. 9.187>	Vestrum opus Elis habet, uestrum Stymphalides undae
<ovid. meta. 9.188>	Partheniumque nemus, uestra uirtute relatus
<ovid. meta. 9.189>	Thermodontiaco caelatus balteus auro
<ovid. meta. 9.190>	Pomaque ab insomni concustodita dracone!
<ovid. meta. 9.191>	Nec mihi Centauri potuere resistere nec mi
<ovid. meta. 9.192>	Arcadiae uastator aper, nec profuit hydrae
<ovid. meta. 9.193>	Crescere per damnum geminasque resumere uires.
<ovid. meta. 9.194>	Quid, cum Thracis equos humano sanguine pingues
<ovid. meta. 9.195>	Plenaque corporibus laceris praesepia uidi
<ovid. meta. 9.196>	Visaque deieci dominumque ipsosque peremi?
<ovid. meta. 9.197>	His elisa iacet moles Nemeaea lacertis,
<ovid. meta. 9.197a>	[His Cacus horrendum Tiberino litore monstrum]
<ovid. meta. 9.198>	Hac caelum ceruice tuli. defessa iubendo est
<ovid. meta. 9.199>	Saeua Iouis coniunx, ego sum indefessus agendo.
<ovid. meta. 9.200>	Sed noua pestis adest, cui nec uirtute resisti
<ovid. meta. 9.201>	Nec telis armisque potest; pulmonibus errat
<ovid. meta. 9.202>	Ignis edax imis perque omnes pascitur artus.
<ovid. meta. 9.203>	At ualet Eurystheus! et sunt, qui credere possint
<ovid. meta. 9.204>	Esse deos?" dixit perque altam saucius Oeten
<ovid. meta. 9.205>	Haud aliter graditur, quam si uenabula taurus
<ovid. meta. 9.206>	Corpore fixa gerat factique refugerit auctor.
<ovid. meta. 9.207>	Saepe illum gemitus edentem, saepe frementem,
<ovid. meta. 9.208>	Saepe retemptantem totas infringere uestes
<ovid. meta. 9.209>	Sternentemque trabes irascentemque uideres
<ovid. meta. 9.210>	Montibus aut patrio tendentem bracchia caelo.
<ovid. meta. 9.211>	Ecce Lichan trepidum latitantem rupe cauata
<ovid. meta. 9.212>	Adspicit, utque dolor rabiem conlegerat omnem,
<ovid. meta. 9.213>	"Tune, Licha", dixit "feralia dona dedisti?
<ovid. meta. 9.214>	Tune meae necis auctor eris?" tremit ille pauetque
<ovid. meta. 9.215>	Pallidus et timide uerba excusantia dicit;
<ovid. meta. 9.216>	Dicentem genibusque manus adhibere parantem
<ovid. meta. 9.217>	Corripit Alcides et terque quaterque rotatum
<ovid. meta. 9.218>	Mittit in Euboicas tormento fortius undas.
<ovid. meta. 9.219>	Ille per aerias pendens induruit auras,
<ovid. meta. 9.220>	Vtque ferunt imbres gelidis concrescere uentis,
<ovid. meta. 9.221>	Inde niues fieri, niuibus quoque molle rotatis
<ovid. meta. 9.222>	Adstringi et spissa glomerari grandine corpus,
<ovid. meta. 9.223>	Sic illum ualidis iactum per inane lacertis
<ovid. meta. 9.224>	Exsanguemque metu nec quicquam umoris habentem
<ovid. meta. 9.225>	In rigidos uersum silices prior edidit aetas.
<ovid. meta. 9.226>	Nunc quoque in Euboico scopulus breuis eminet alto
<ovid. meta. 9.227>	Gurgite et humanae seruat uestigia formae,
<ovid. meta. 9.228>	Quem, quasi sensurum, nautae calcare uerentur
<ovid. meta. 9.229>	Appellantque Lichan. - at tu, Iouis inclita proles,
<ovid. meta. 9.230>	Arboribus caesis, quas ardua gesserat Oete,
<ovid. meta. 9.231>	Inque pyram structis arcum pharetramque capacem
<ovid. meta. 9.232>	Regnaque uisuras iterum Troiana sagittas
<ovid. meta. 9.233>	Ferre iubes Poeante satum, quo flamma ministro
<ovid. meta. 9.234>	Subdita, dumque auidis comprenditur ignibus agger,
<ovid. meta. 9.235>	Congeriem siluae Nemeaeo uellere summam
<ovid. meta. 9.236>	Sternis et inposita clauae ceruice recumbis,
<ovid. meta. 9.237>	Haud alio uultu, quam si conuiua iaceres
<ovid. meta. 9.238>	Inter plena meri redimitus pocula sertis.
<ovid. meta. 9.239>	Iamque ualens et in omne latus diffusa sonabat,
<ovid. meta. 9.240>	Securosque artus contemptoremque petebat
<ovid. meta. 9.241>	Flamma suum: timuere dei pro uindice terrae,
<ovid. meta. 9.242>	Quos ita (sensit enim) laeto Saturnius ore
<ovid. meta. 9.243>	Iuppiter adloquitur: "nostra est timor iste uoluptas,
<ovid. meta. 9.244>	O superi, totoque libens mihi pectore grator,
<ovid. meta. 9.245>	Quod memoris populi dicor rectorque paterque
<ovid. meta. 9.246>	Et mea progenies uestro quoque tuta fauore est.
<ovid. meta. 9.247>	Nam quamquam ipsius datur hoc immanibus actis
<ovid. meta. 9.248>	Obligor ipse tamen. sed enim ne pectora uano
<ovid. meta. 9.249>	Fida metu paueant, Oetaeas spernite flammas!
<ovid. meta. 9.250>	Omnia qui uicit, uincet, quos cernitis, ignes,
<ovid. meta. 9.251>	Nec nisi materna Vulcanum parte potentem
<ovid. meta. 9.252>	Sentiet: aeternum est, a me quod traxit, et expers
<ovid. meta. 9.253>	Atque inmune necis nullaque domabile flamma,
<ovid. meta. 9.254>	Idque ego defunctum terra caelestibus oris
<ovid. meta. 9.255>	Accipiam cunctisque meum laetabile factum
<ovid. meta. 9.256>	Dis fore confido; siquis tamen Hercule, siquis
<ovid. meta. 9.257>	Forte deo doliturus erit, data praemia nolet,
<ovid. meta. 9.258>	Sed meruisse dari sciet inuitusque probabit."
<ovid. meta. 9.259>	Adsensere dei; coniunx quoque regia uisa est
<ovid. meta. 9.260>	Cetera non duro, duro tamen ultima uultu
<ovid. meta. 9.261>	Dicta tulisse Iouis seque indoluisse notatam.
<ovid. meta. 9.262>	Interea, quodcumque fuit populabile flammae,
<ovid. meta. 9.263>	Mulciber abstulerat, nec cognoscenda remansit
<ovid. meta. 9.264>	Herculis effigies, nec quicquam ab imagine ductum
<ovid. meta. 9.265>	Matris habet, tantumque Iouis uestigia seruat;
<ovid. meta. 9.266>	Vtque nouus serpens posita cum pelle senecta
<ovid. meta. 9.267>	Luxuriare solet squamaque nitere recenti,
<ovid. meta. 9.268>	Sic, ubi mortales Tirynthidus exuit artus,
<ovid. meta. 9.269>	Parte sui meliore uiget maiorque uideri
<ovid. meta. 9.270>	Coepit et augusta fieri grauitate uerendus.
<ovid. meta. 9.271>	Quem pater omnipotens inter caua nubila raptum
<ovid. meta. 9.272>	Quadriiugo curru radiantibus intulit astris.
<ovid. meta. 9.273>	Sensit Atlas pondus, neque adhuc Stheneleius iras
<ovid. meta. 9.274>	Soluerat Eurystheus odiumque in prole paternum
<ovid. meta. 9.275>	Exercebat atrox; at longis anxia curis
<ovid. meta. 9.276>	Argolis Alcmene, questus ubi ponat aniles,
<ovid. meta. 9.277>	Cui referat nati testatos orbe labores
<ovid. meta. 9.278>	Cuiue suos casus, Iolen habet; Herculis illam
<ovid. meta. 9.279>	Imperiis thalamoque animoque receperat Hyllus
<ovid. meta. 9.280>	Inpleratque uterum generoso semine, cum sic
<ovid. meta. 9.281>	Incipit Alcmene: "faueant tibi numina saltem
<ovid. meta. 9.282>	Corripiantque moras tum, cum matura uocabis
<ovid. meta. 9.283>	Praepositam timidis parientibus Ilithyiam,
<ovid. meta. 9.284>	Quam mihi difficilem Iunonis gratia fecit.
<ovid. meta. 9.285>	Namque laboriferi cum iam natalis adesset
<ovid. meta. 9.286>	Herculis et decimum premeretur sidere signum,
<ovid. meta. 9.287>	Tendebat grauitas uterum mihi, quodque ferebam,
<ovid. meta. 9.288>	Tantum erat, ut possis auctorem dicere tecti
<ovid. meta. 9.289>	Ponderis esse Iouem, nec iam tolerare labores
<ovid. meta. 9.290>	Vlterius poteram: quin nunc quoque frigidus artus,
<ovid. meta. 9.291>	Dum loquor, horror habet, parsque est meminisse doloris.
<ovid. meta. 9.292>	Septem ego per noctes, totidem cruciata diebus,
<ovid. meta. 9.293>	Fessa malis tendensque ad caelum bracchia magno
<ovid. meta. 9.294>	Lucinam Nixosque pares clamore uocabam.
<ovid. meta. 9.295>	Illa quidem uenit, sed praecorrupta meumque
<ovid. meta. 9.296>	Quae donare caput Iunoni uellet iniquae.
<ovid. meta. 9.297>	Vtque meos audit gemitus, subsedit in illa
<ovid. meta. 9.298>	Ante fores ara dextroque a poplite laeuum
<ovid. meta. 9.299>	Pressa genu digitis inter se pectine iunctis
<ovid. meta. 9.300>	Sustinuit partus; tacita quoque carmina uoce
<ovid. meta. 9.301>	Dixit et inceptos tenuerunt carmina partus.
<ovid. meta. 9.302>	Nitor et ingrato facio conuicia demens
<ovid. meta. 9.303>	Vana Ioui cupioque mori moturaque duros
<ovid. meta. 9.304>	Verba queror silices; matres Cadmeides adsunt,
<ovid. meta. 9.305>	Votaque suscipiunt exhortanturque dolentem.
<ovid. meta. 9.306>	Vna ministrarum, media de plebe, Galanthis
<ovid. meta. 9.307>	Flaua comas aderat faciendis strenua iussis,
<ovid. meta. 9.308>	Officiis dilecta suis. ea sensit iniqua
<ovid. meta. 9.309>	Nescio quid Iunone geri, dumque exit et intrat
<ovid. meta. 9.310>	Saepe fores, diuam residentem uidit in ara
<ovid. meta. 9.311>	Bracchiaque in genibus digitis conexa tenentem
<ovid. meta. 9.312>	Et "quaecumque es" ait "dominae gratare! leuata est
<ovid. meta. 9.313>	Argolis Alcmene potiturque puerpera uoto."
<ovid. meta. 9.314>	Exsiluit iunctasque manus pauefacta remisit
<ovid. meta. 9.315>	Diua potens uteri, uinclis leuor ipsa remissis.
<ovid. meta. 9.316>	Numine decepto risisse Galanthida fama est;
<ovid. meta. 9.317>	Ridentem prensamque ipsis dea saeua capillis
<ovid. meta. 9.318>	Traxit et e terra corpus releuare uolentem
<ovid. meta. 9.319>	Arcuit inque pedes mutauit bracchia primos.
<ovid. meta. 9.320>	Strenuitas antiqua manet, nec terga colorem
<ovid. meta. 9.321>	Amisere suum: forma est diuersa priori.
<ovid. meta. 9.322>	Quae quia mendaci parientem iuuerat ore,
<ovid. meta. 9.323>	Ore parit nostrasque domos, ut et ante, frequentat."
<ovid. meta. 9.324>	Dixit et admonitu ueteris commota ministrae
<ovid. meta. 9.325>	Ingemuit; quam sic nurus est adfata dolentem:
<ovid. meta. 9.326>	"Te tamen, o genetrix, alienae sanguine uestro
<ovid. meta. 9.327>	Rapta mouet facies. quid, si tibi mira sororis
<ovid. meta. 9.328>	Fata meae referam? quamquam lacrimaeque dolorque
<ovid. meta. 9.329>	Inpediunt prohibentque loqui. fuit unica matri
<ovid. meta. 9.330>	(Me pater ex alia genuit) notissima forma
<ovid. meta. 9.331>	Oechalidum Dryope. quam uirginitate carentem
<ovid. meta. 9.332>	Vimque dei passam Delphos Delonque tenentis
<ovid. meta. 9.333>	Excipit Andraemon et habetur coniuge felix.
<ovid. meta. 9.334>	Est lacus adcliuis deuexo margine formam
<ovid. meta. 9.335>	Litoris efficiens, summum myrteta coronant.
<ovid. meta. 9.336>	Venerat huc Dryope fatorum nescia, quoque
<ovid. meta. 9.337>	Indignere magis, nymphis latura coronas;
<ovid. meta. 9.338>	Inque sinu puerum, qui nondum inpleuerat annum,
<ovid. meta. 9.339>	Dulce ferebat onus tepidique ope lactis alebat.
<ovid. meta. 9.340>	Haud procul a stagno Tyrios imitata colores
<ovid. meta. 9.341>	In spem bacarum florebat aquatica lotos.
<ovid. meta. 9.342>	Carpserat hinc Dryope, quos oblectamina nato
<ovid. meta. 9.343>	Porrigeret, flores, et idem factura uidebar
<ovid. meta. 9.344>	(Namque aderam); uidi guttas e flore cruentas
<ovid. meta. 9.345>	Decidere et tremulo ramos horrore moueri.
<ovid. meta. 9.346>	Scilicet, ut referunt tardi nunc denique agrestes,
<ovid. meta. 9.347>	Lotis in hanc nymphe fugiens obscena Priapi
<ovid. meta. 9.348>	Contulerat uersos, seruato nomine, uultus.
<ovid. meta. 9.349>	Nescierat soror hoc; quae cum perterrita retro
<ovid. meta. 9.350>	Ire et adoratis uellet discedere nymphis,
<ovid. meta. 9.351>	Haeserunt radice pedes; conuellere pugnat
<ovid. meta. 9.352>	Nec quicquam nisi summa mouet. subcrescit ab imo,
<ovid. meta. 9.353>	Totaque paulatim lentus premit inguina cortex.
<ovid. meta. 9.354>	Vt uidit, conata manu laniare capillos
<ovid. meta. 9.355>	Fronde manum inpleuit: frondes caput omne tenebant.
<ovid. meta. 9.356>	At puer Amphissos (namque hoc auus Eurytus illi
<ovid. meta. 9.357>	Addiderat nomen) materna rigescere sentit
<ovid. meta. 9.358>	Vbera, nec sequitur ducentem lacteus umor.
<ovid. meta. 9.359>	Spectatrix aderam fati crudelis opemque
<ovid. meta. 9.360>	Non poteram tibi ferre, soror, quantumque ualebam,
<ovid. meta. 9.361>	Crescentem truncum ramosque amplexa morabar
<ovid. meta. 9.362>	Et, fateor, uolui sub eodem cortice condi.
<ovid. meta. 9.363>	Ecce uir Andraemon genitorque miserrimus adsunt
<ovid. meta. 9.364>	Et quaerunt Dryopen: Dryopen quaerentibus illis
<ovid. meta. 9.365>	Ostendi loton. tepido dant oscula ligno
<ovid. meta. 9.366>	Adfusique suae radicibus arboris haerent.
<ovid. meta. 9.367>	Nil nisi iam faciem, quod non foret arbor, habebat
<ovid. meta. 9.368>	Cara soror: lacrimae misero de corpore factis
<ovid. meta. 9.369>	Inrorant foliis, ac, dum licet oraque praestant
<ovid. meta. 9.370>	Vocis iter, tales effundit in aera questus:
<ovid. meta. 9.371>	"Siqua fides miseris, hoc me per numina iuro
<ovid. meta. 9.372>	Non meruisse nefas; patior sine crimine poenam.
<ovid. meta. 9.373>	Viximus innocuae; si mentior, arida perdam,
<ovid. meta. 9.374>	Quas habeo, frondes, et caesa securibus urar.
<ovid. meta. 9.375>	Hunc tamen infantem maternis demite ramis
<ovid. meta. 9.376>	Et date nutrici nostraque sub arbore saepe
<ovid. meta. 9.377>	Lac facitote bibat nostraque sub arbore ludat.
<ovid. meta. 9.378>	Cumque loqui poterit, matrem facitote salutet,
<ovid. meta. 9.379>	Et tristis dicat: "latet hoc in stipite mater."
<ovid. meta. 9.380>	Stagna tamen timeat nec carpat ab arbore flores
<ovid. meta. 9.381>	Et frutices omnes corpus putet esse deorum.
<ovid. meta. 9.382>	Care uale coniunx et tu, germana, paterque,
<ovid. meta. 9.383>	Qui, siqua est pietas, ab acutae uulnere falcis,
<ovid. meta. 9.384>	A pecoris morsu frondes defendite nostras.
<ovid. meta. 9.385>	Et quoniam mihi fas ad uos incumbere non est,
<ovid. meta. 9.386>	Erigite huc artus et ad oscula nostra uenite,
<ovid. meta. 9.387>	Dum tangi possunt, paruumque attollite natum.
<ovid. meta. 9.388>	Plura loqui nequeo. nam iam per candida mollis
<ovid. meta. 9.389>	Colla liber serpit, summoque cacumine condor.
<ovid. meta. 9.390>	Ex oculis remouete manus! sine munere uestro
<ovid. meta. 9.391>	Contegat inductus morientia lumina cortex."
<ovid. meta. 9.392>	Desierant simul ora loqui, simul esse. diuque
<ovid. meta. 9.393>	Corpore mutato rami caluere recentes."
<ovid. meta. 9.394>	Dumque refert Iole factum mirabile, dumque
<ovid. meta. 9.395>	Eurytidos lacrimas admoto pollice siccat
<ovid. meta. 9.396>	Alcmene (flet et ipsa tamen), conpescuit omnem
<ovid. meta. 9.397>	Res noua tristitiam. nam limine constitit alto
<ovid. meta. 9.398>	Paene puer dubiaque tegens lanugine malas
<ovid. meta. 9.399>	Ora reformatus primos Iolaus in annos.
<ovid. meta. 9.400>	Hoc illi dederat Iunonia muneris Hebe
<ovid. meta. 9.401>	Victa uiri precibus; quae cum iurare pararet,
<ovid. meta. 9.402>	Dona tributuram post hunc se talia nulli,
<ovid. meta. 9.403>	Non est passa Themis. "nam iam discordia Thebae
<ovid. meta. 9.404>	Bella mouent" dixit, "Capaneusque nisi ab Ioue uinci
<ovid. meta. 9.405>	Haud poterit, fientque pares in uulnere fratres,
<ovid. meta. 9.406>	Subductaque suos manes tellure uidebit
<ovid. meta. 9.407>	Viuus adhuc uates, ultusque parente parentem
<ovid. meta. 9.408>	Natus erit facto pius et sceleratus eodem
<ovid. meta. 9.409>	Attonitusque malis, exul mentisque domusque,
<ovid. meta. 9.410>	Vultibus Eumenidum matrisque agitabitur umbris,
<ovid. meta. 9.411>	Donec eum coniunx fatale poposcerit aurum
<ovid. meta. 9.412>	Cognatumque latus Phegeius hauserit ensis.
<ovid. meta. 9.413>	Tum demum magno petet hos Acheloia supplex
<ovid. meta. 9.414>	Ab Ioue Callirhoe natis infantibus annos;
<ovid. meta. 9.415>	Neue necem sinat esse diu uictoris inultam,
<ovid. meta. 9.416>	Iuppiter his motus priuignae dona nurusque
<ovid. meta. 9.417>	Praecipiet facietque uiros inpubibus annis."
<ovid. meta. 9.418>	Haec ubi faticano uenturi praescia dixit
<ovid. meta. 9.419>	Ore Themis, uario superi sermone fremebant,
<ovid. meta. 9.420>	Et, cur non aliis eadem dare dona liceret,
<ovid. meta. 9.421>	Murmur erat: queritur ueteres Pallantias annos
<ovid. meta. 9.422>	Coniugis esse sui, queritur canescere mitis
<ovid. meta. 9.423>	Iasiona Ceres, repetitum Mulciber aeuum
<ovid. meta. 9.424>	Poscit Erichthonio, Venerem quoque cura futuri
<ovid. meta. 9.425>	Tangit et Anchisae renouare paciscitur annos.
<ovid. meta. 9.426>	Cui studeat, deus omnis habet; crescitque fauore
<ovid. meta. 9.427>	Turbida seditio, donec sua Iuppiter ora
<ovid. meta. 9.428>	Soluit et "o nostri siqua est reuerentia" dixit,
<ovid. meta. 9.429>	"Quo ruitis? tantumne aliquis sibi posse uidetur,
<ovid. meta. 9.430>	Fata quoque ut superet? fatis Iolaus in annos,
<ovid. meta. 9.431>	Quos egit, rediit, fatis iuuenescere debent
<ovid. meta. 9.432>	Callirhoe geniti, non ambitione nec armis.
<ovid. meta. 9.433>	Vos etiam, quoque hoc animo meliore feratis,
<ovid. meta. 9.434>	Me quoque fata regunt, quae si mutare ualerem,
<ovid. meta. 9.435>	Nec nostrum seri curuarent Aeacon anni,
<ovid. meta. 9.436>	Perpetuumque aeui florem Rhadamanthus haberet
<ovid. meta. 9.437>	Cum Minoe meo, qui propter amara senectae
<ovid. meta. 9.438>	Pondera despicitur nec, quo prius, ordine regnat."
<ovid. meta. 9.439>	Dicta Iouis mouere deos; nec sustinet ullus,
<ovid. meta. 9.440>	Cum uideat fessos Rhadamanthon et Aeacon annis
<ovid. meta. 9.441>	Et Minoa, queri; qui, dum fuit integer aeui,
<ovid. meta. 9.442>	Terruerat magnas ipso quoque nomine gentes;
<ovid. meta. 9.443>	Tunc erat inualidus Deionidenque iuuentae
<ovid. meta. 9.444>	Robore Miletum Phoeboque parente superbum
<ovid. meta. 9.445>	Pertimuit credensque suis insurgere regnis
<ovid. meta. 9.446>	Haud tamen est patriis arcere penatibus ausus.
<ovid. meta. 9.447>	Sponte fugis, Milete, tua celerique carina
<ovid. meta. 9.448>	Aegaeas metiris aquas et in Aside terra
<ovid. meta. 9.449>	Moenia constituis positoris habentia nomen.
<ovid. meta. 9.450>	Hic tibi, dum sequitur patriae curuamina ripae,
<ovid. meta. 9.451>	Filia Maeandri totiens redeuntis eodem
<ovid. meta. 9.452>	Cognita Cyanee, praestantia corpora forma,
<ovid. meta. 9.453>	Byblida cum Cauno, prolem est enixa gemellam.
<ovid. meta. 9.454>	Byblis in exemplo est, ut ament concessa puellae,
<ovid. meta. 9.455>	Byblis Apollinei correpta cupidine fratris:
<ovid. meta. 9.456>	Non soror ut fratrem, nec qua debebat, amabat.
<ovid. meta. 9.457>	Illa quidem primo nullos intellegit ignes
<ovid. meta. 9.458>	Nec peccare putat, quod saepius oscula iungat,
<ovid. meta. 9.459>	Quod sua fraterno circumdet bracchia collo,
<ovid. meta. 9.460>	Mendacique diu pietatis fallitur umbra.
<ovid. meta. 9.461>	Paulatim declinat amor, uisuraque fratrem
<ovid. meta. 9.462>	Culta uenit nimiumque cupit formosa uideri,
<ovid. meta. 9.463>	Et siqua est illic formosior, inuidet illi.
<ovid. meta. 9.464>	Sed nondum manifesta sibi est nullumque sub illo
<ovid. meta. 9.465>	Igne facit uotum; uerumtamen aestuat intus.
<ovid. meta. 9.466>	Iam dominum appellat, iam nomina sanguinis odit:
<ovid. meta. 9.467>	Byblida iam mauult quam se uocet ille sororem.
<ovid. meta. 9.468>	Spes tamen obscenas animo demittere non est
<ovid. meta. 9.469>	Ausa suo uigilans; placida resoluta quiete
<ovid. meta. 9.470>	Saepe uidet, quod amat; uisa est quoque iungere fratri
<ovid. meta. 9.471>	Corpus et erubuit, quamuis sopita iacebat.
<ovid. meta. 9.472>	Somnus abit: silet illa diu repetitque quietis
<ovid. meta. 9.473>	Ipsa suae speciem, dubiaque ita mente profatur:
<ovid. meta. 9.474>	"Me miseram! tacitae quid uult sibi noctis imago?
<ovid. meta. 9.475>	Quam nolim rata sit! cur haec ego somnia uidi?
<ovid. meta. 9.476>	Ille quidem est oculis quamuis formosus iniquis
<ovid. meta. 9.477>	Et placet, et possim, si non sit frater, amare,
<ovid. meta. 9.478>	Et me dignus erat; uerum nocet esse sororem.
<ovid. meta. 9.479>	Dummodo tale nihil uigilans committere temptem,
<ovid. meta. 9.480>	Saepe licet simili redeat sub imagine somnus:
<ovid. meta. 9.481>	Testis abest somno, nec abest imitata uoluptas.
<ovid. meta. 9.482>	Pro Venus et tenera uolucer cum matre Cupido,
<ovid. meta. 9.483>	Gaudia quanta tuli! quam me manifesta libido
<ovid. meta. 9.484>	Contigit! ut iacui totis resoluta medullis!
<ovid. meta. 9.485>	Vt meminisse iuuat! quamuis breuis illa uoluptas
<ovid. meta. 9.486>	Noxque fuit praeceps et coeptis inuida nostris.
<ovid. meta. 9.487>	O ego, si liceat mutato nomine iungi,
<ovid. meta. 9.488>	Quam bene, Caune, tuo poteram nurus esse parenti!
<ovid. meta. 9.489>	Quam bene, Caune, meo poteras gener esse parenti!
<ovid. meta. 9.490>	Omnia, di facerent, essent communia nobis,
<ovid. meta. 9.491>	Praeter auos; tu me uellem generosior esses!
<ovid. meta. 9.492>	Nescio quam facies igitur, pulcherrime, matrem;
<ovid. meta. 9.493>	At mihi, quae male sum, quos tu, sortita parentes,
<ovid. meta. 9.494>	Nil nisi frater eris. quod obest, id habebimus unum.
<ovid. meta. 9.495>	Quid mihi significant ergo mea uisa? quod autem
<ovid. meta. 9.496>	Somnia pondus habent? an habent et somnia pondus?
<ovid. meta. 9.497>	Di melius! - di nempe suas habuere sorores.
<ovid. meta. 9.498>	Sic Saturnus Opem iunctam sibi sanguine duxit,
<ovid. meta. 9.499>	Oceanus Tethyn, Iunonem rector Olympi.
<ovid. meta. 9.500>	Sunt superis sua iura! quid ad caelestia ritus
<ovid. meta. 9.501>	Exigere humanos diuersaque foedera tempto?
<ovid. meta. 9.502>	Aut nostro uetitus de corde fugabitur ardor
<ovid. meta. 9.503>	Aut, hoc si nequeo, peream, precor, ante toroque
<ovid. meta. 9.504>	Mortua conponar, positaeque det oscula frater!
<ovid. meta. 9.505>	Et tamen arbitrium quaerit res ista duorum.
<ovid. meta. 9.506>	Finge placere mihi: scelus esse uidebitur illi.
<ovid. meta. 9.507>	At non Aeolidae thalamos timuere sororum.
<ovid. meta. 9.508>	Vnde sed hos noui? Cur haec exempla paraui?
<ovid. meta. 9.509>	Quo feror? obscenae procul hinc discedite flammae,
<ovid. meta. 9.510>	Nec nisi qua fas est germanae frater ametur.
<ovid. meta. 9.511>	Si tamen ipse mei captus prior esset amore,
<ovid. meta. 9.512>	Forsitan illius possem indulgere furori.
<ovid. meta. 9.513>	Ergo ego, quae fueram non reiectura petentem,
<ovid. meta. 9.514>	Ipsa petam? poterisne loqui? poterisne fateri?
<ovid. meta. 9.515>	Coget amor, potero; uel, si pudor ora tenebit,
<ovid. meta. 9.516>	Littera celatos arcana fatebitur ignes."
<ovid. meta. 9.517>	Hoc placet, haec dubiam uicit sententia mentem;
<ovid. meta. 9.518>	In latus erigitur cubitoque innixa sinistro
<ovid. meta. 9.519>	"Viderit: insanos" inquit "fateamur amores.
<ovid. meta. 9.520>	Ei mihi! quo labor? quem mens mea concipit ignem?"
<ovid. meta. 9.521>	Et meditata manu conponit uerba trementi:
<ovid. meta. 9.522>	Dextra tenet ferrum, uacuam tenet altera ceram.
<ovid. meta. 9.523>	Incipit et dubitat; scribit damnatque tabellas;
<ovid. meta. 9.524>	Et notat et delet; mutat culpatque probatque
<ovid. meta. 9.525>	Inque uicem sumptas ponit positasque resumit.
<ovid. meta. 9.526>	Quid uelit, ignorat; quidquid factura uidetur,
<ovid. meta. 9.527>	Displicet; in uultu est audacia mixta pudori.
<ovid. meta. 9.528>	Scripta "soror" fuerat: uisum est delere sororem
<ovid. meta. 9.529>	Verbaque correptis incidere talia ceris:
<ovid. meta. 9.530>	"Quam, nisi tu dederis, non est habitura salutem,
<ovid. meta. 9.531>	Hanc tibi mittit amans; pudet, a, pudet edere nomen
<ovid. meta. 9.532>	Et si, quid cupiam, quaeris, sine nomine uellem
<ovid. meta. 9.533>	Posset agi mea causa meo nec cognita Byblis
<ovid. meta. 9.534>	Ante forem, quam spes uotorum certa fuisset.
<ovid. meta. 9.535>	Esse quidem laesi poterat tibi pectoris index
<ovid. meta. 9.536>	Et color et macies et uultus et umida saepe
<ovid. meta. 9.537>	Lumina nec causa suspiria mota patenti
<ovid. meta. 9.538>	Et crebri amplexus et quae, si forte notasti,
<ovid. meta. 9.539>	Oscula sentiri non esse sororia possent:
<ovid. meta. 9.540>	Ipsa tamen, quamuis animi graue uulnus habebam,
<ovid. meta. 9.541>	Quamuis intus erat furor igneus, omnia feci
<ovid. meta. 9.542>	(Sunt mihi di testes), ut tandem sanior essem,
<ovid. meta. 9.543>	Pugnauique diu uiolenta Cupidinis arma
<ovid. meta. 9.544>	Effugere infelix et plus, quam ferre puellam
<ovid. meta. 9.545>	Posse putes, ego dura tuli. superata fateri
<ovid. meta. 9.546>	Cogor opemque tuam timidis exposcere uotis:
<ovid. meta. 9.547>	Tu seruare potes, tu perdere solus amantem.
<ovid. meta. 9.548>	Elige, utrum facias. non hoc inimica precatur,
<ovid. meta. 9.549>	Sed quae, cum tibi sit iunctissima, iunctior esse
<ovid. meta. 9.550>	Expetit et uinclo tecum propiore ligari.
<ovid. meta. 9.551>	Iura senes norint et, quid liceatque nefasque
<ovid. meta. 9.552>	Fasque sit, inquirant legumque examina seruent:
<ovid. meta. 9.553>	Conueniens Venus est annis temeraria nostris!
<ovid. meta. 9.554>	Quid liceat, nescimus adhuc et cuncta licere
<ovid. meta. 9.555>	Credimus et sequimur magnorum exempla deorum.
<ovid. meta. 9.556>	Nec nos aut durus pater aut reuerentia famae
<ovid. meta. 9.557>	Aut timor inpediet: tantum sit causa timendi!
<ovid. meta. 9.558>	Dulcia fraterno sub nomine furta tegemus:
<ovid. meta. 9.559>	Est mihi libertas tecum secreta loquendi,
<ovid. meta. 9.560>	Et damus amplexus et iungimus oscula coram.
<ovid. meta. 9.561>	Quantum est, quod desit? miserere fatentis amorem
<ovid. meta. 9.562>	Et non fassurae, nisi cogeret ultimus ardor,
<ovid. meta. 9.563>	Neue merere meo subscribi causa sepulcro."
<ovid. meta. 9.564>	Talia nequiquam perarantem plena reliquit
<ovid. meta. 9.565>	Cera manum summusque in margine uersus adhaesit.
<ovid. meta. 9.566>	Protinus inpressa signat sua crimina gemma,
<ovid. meta. 9.567>	Quam tinxit lacrimis (linguam defecerat umor),
<ovid. meta. 9.568>	Deque suis unum famulis pudibunda uocauit
<ovid. meta. 9.569>	Et pauidum blandita "fer has, fidissime, nostro"
<ovid. meta. 9.570>	Dixit et adiecit longo post tempore "fratri."
<ovid. meta. 9.571>	Cum daret, elapsae manibus cecidere tabellae;
<ovid. meta. 9.572>	Omine turbata est, misit tamen. apta minister
<ovid. meta. 9.573>	Tempora nactus adit traditque latentia uerba.
<ovid. meta. 9.574>	Attonitus subita iuuenis Maeandrius ira
<ovid. meta. 9.575>	Proicit acceptas lecta sibi parte tabellas
<ovid. meta. 9.576>	Vixque manus retinens trepidantis ab ore ministri,
<ovid. meta. 9.577>	"Dum licet, o uetitae scelerate libidinis auctor,
<ovid. meta. 9.578>	Effuge" ait, "qui, si nostrum tua fata pudorem
<ovid. meta. 9.579>	Non traherent tecum, poenas mihi morte dedisses."
<ovid. meta. 9.580>	Ille fugit pauidus dominaeque ferocia Cauni
<ovid. meta. 9.581>	Dicta refert. palles audita, Bybli, repulsa,
<ovid. meta. 9.582>	Et pauet obsessum glaciali frigore corpus;
<ovid. meta. 9.583>	Mens tamen ut rediit, pariter rediere furores,
<ovid. meta. 9.584>	Linguaque uix tales icto dedit aere uoces:
<ovid. meta. 9.585>	"Et merito! quid enim temeraria uulneris huius
<ovid. meta. 9.586>	Indicium feci? quid, quae celanda fuerunt,
<ovid. meta. 9.587>	Tam cito commisi properatis uerba tabellis?
<ovid. meta. 9.588>	Ante erat ambiguis animi sententia dictis
<ovid. meta. 9.589>	Praetemptanda mihi. ne non sequeretur euntem,
<ovid. meta. 9.590>	Parte aliqua ueli, qualis foret aura, notare
<ovid. meta. 9.591>	Debueram tutoque mari decurrere, quae nunc
<ovid. meta. 9.592>	Non exploratis inpleui lintea uentis.
<ovid. meta. 9.593>	Auferor in scopulos igitur subuersaque toto
<ovid. meta. 9.594>	Obruor oceano, neque habent mea uela recursus.
<ovid. meta. 9.595>	Quid, quod et ominibus certis prohibebar amori
<ovid. meta. 9.596>	Indulgere meo, tum cum mihi ferre iubenti
<ovid. meta. 9.597>	Excidit et fecit spes nostras cera caducas?
<ovid. meta. 9.598>	Nonne uel illa dies fuerat uel tota uoluntas,
<ovid. meta. 9.599>	Sed potius mutanda dies? deus ipse monebat
<ovid. meta. 9.600>	Signaque certa dabat, si non male sana fuissem.
<ovid. meta. 9.601>	Et tamen ipsa loqui nec me committere cerae
<ovid. meta. 9.602>	Debueram praesensque meos aperire furores!
<ovid. meta. 9.603>	Vidisset lacrimas, uultum uidisset amantis;
<ovid. meta. 9.604>	Plura loqui poteram, quam quae cepere tabellae.
<ovid. meta. 9.605>	Inuito potui circumdare bracchia collo
<ovid. meta. 9.606>	Et, si reicerer, potui moritura uideri
<ovid. meta. 9.607>	Amplectique pedes adfusaque poscere uitam.
<ovid. meta. 9.608>	Omnia fecissem, quorum si singula duram
<ovid. meta. 9.609>	Flectere non poterant, potuissent omnia, mentem.
<ovid. meta. 9.610>	Forsitan et missi sit quaedam culpa ministri:
<ovid. meta. 9.611>	Non adiit apte nec legit idonea, credo,
<ovid. meta. 9.612>	Tempora nec petiit horamque animumque uacantem.
<ovid. meta. 9.613>	Haec nocuere mihi; neque enim est de tigride natus
<ovid. meta. 9.614>	Nec rigidas silices solidumue in pectore ferrum
<ovid. meta. 9.615>	Aut adamanta gerit nec lac bibit ille leaenae.
<ovid. meta. 9.616>	Vincetur! repetendus erit, nec taedia coepti
<ovid. meta. 9.617>	Vlla mei capiam, dum spiritus iste manebit.
<ovid. meta. 9.618>	Nam primum, si facta mihi reuocare liceret,
<ovid. meta. 9.619>	Non coepisse fuit, coepta expugnare secundum est.
<ovid. meta. 9.620>	Quippe nec ille potest, ut iam mea uota relinquam,
<ovid. meta. 9.621>	Non tamen ausorum semper memor esse meorum.
<ovid. meta. 9.622>	Et, quia desierim, leuiter uoluisse uidebor
<ovid. meta. 9.623>	Aut etiam temptasse illum insidiisque petisse:
<ovid. meta. 9.624>	Vel certe non hoc, qui plurimus urget et urit
<ovid. meta. 9.625>	Pectora nostra, deo, sed uicta libidine credar!
<ovid. meta. 9.626>	Denique iam nequeo nil commisisse nefandum;
<ovid. meta. 9.627>	Et scripsi et petii: temerata est nostra uoluntas;
<ovid. meta. 9.628>	Vt nihil adiciam, non possum innoxia dici.
<ovid. meta. 9.629>	Quod superest, multum est in uota, in crimina paruum."
<ovid. meta. 9.630>	Dixit, et (incertae tanta est discordia mentis)
<ovid. meta. 9.631>	Cum pigeat temptasse, libet temptare, modumque
<ovid. meta. 9.632>	Exit et infelix committit saepe repelli.
<ovid. meta. 9.633>	Mox ubi finis abest, patriam fugit ille nefasque
<ovid. meta. 9.634>	Inque peregrina ponit noua moenia terra.
<ovid. meta. 9.635>	Tum uero maestam tota Miletida mente
<ovid. meta. 9.636>	Defecisse ferunt, tum uero a pectore uestem
<ovid. meta. 9.637>	Diripuit planxitque suos furibunda lacertos,
<ovid. meta. 9.638>	Iamque palam est demens inconcessamque fatetur
<ovid. meta. 9.639>	Spem ueneris, sine qua patriam inuisosque penates
<ovid. meta. 9.640>	Deserit et profugi sequitur uestigia fratris,
<ovid. meta. 9.641>	Vtque tuo motae, proles Semeleia, thyrso
<ovid. meta. 9.642>	Ismariae celebrant repetita triennia bacchae,
<ovid. meta. 9.643>	Byblida non aliter latos ululasse per agros
<ovid. meta. 9.644>	Bubasides uidere nurus; quibus illa relictis
<ovid. meta. 9.645>	Caras et armiferos Lelegas Lyciamque pererrat.
<ovid. meta. 9.646>	Iam Cragon et Limyren Xanthique reliquerat undas,
<ovid. meta. 9.647>	Quoque Chimaera iugo mediis in partibus ignem,
<ovid. meta. 9.648>	Pectus et ora leae, caudam serpentis habebat:
<ovid. meta. 9.649>	Deficiunt siluae, cum tu lassata sequendo
<ovid. meta. 9.650>	Concidis et dura positis tellure capillis,
<ovid. meta. 9.651>	Bybli, iaces frondesque tuo premis ore caducas.
<ovid. meta. 9.652>	Saepe etiam nymphae teneris Lelegeides ulnis
<ovid. meta. 9.653>	Tollere conantur; saepe, ut medeantur amori,
<ovid. meta. 9.654>	Praecipiunt surdaeque adhibent solacia menti.
<ovid. meta. 9.655>	Muta iacet uiridesque suis tenet unguibus herbas
<ovid. meta. 9.656>	Byblis, et umectat lacrimarum gramina riuo.
<ovid. meta. 9.657>	Naidas his uenam, quae numquam arescere posset,
<ovid. meta. 9.658>	Supposuisse ferunt: quid enim dare maius habebant?
<ovid. meta. 9.659>	Protinus, ut secto piceae de cortice guttae
<ovid. meta. 9.660>	Vtue tenax grauida manat tellure bitumen,
<ovid. meta. 9.661>	Vtque sub aduentu spirantis lene fauoni
<ovid. meta. 9.662>	Sole remollescit, quae frigore constitit, unda,
<ovid. meta. 9.663>	Sic lacrimis consumpta suis Phoebeia Byblis
<ovid. meta. 9.664>	Vertitur in fontem, qui nunc quoque uallibus illis
<ovid. meta. 9.665>	Nomen habet dominae nigraque sub ilice manat.
<ovid. meta. 9.666>	Fama noui centum Cretaeas forsitan urbes
<ovid. meta. 9.667>	Inplesset monstri, si non miracula nuper
<ovid. meta. 9.668>	Iphide mutata Crete propiora tulisset.
<ovid. meta. 9.669>	Proxima Gnosiaco nam quondam Phaestia regno
<ovid. meta. 9.670>	Progenuit tellus ignotum nomine Ligdum,
<ovid. meta. 9.671>	Ingenua de plebe uirum; nec census in illo
<ovid. meta. 9.672>	Nobilitate sua maior, sed uita fidesque
<ovid. meta. 9.673>	Inculpata fuit. grauidae qui coniugis aures
<ovid. meta. 9.674>	Vocibus his monuit, cum iam prope partus adesset:
<ovid. meta. 9.675>	"Quae uoueam, duo sunt: minimo ut releuere dolore,
<ovid. meta. 9.676>	Vtque marem parias. onerosior altera sors est,
<ovid. meta. 9.677>	Et uires fortuna negat: quod abominor, ergo,
<ovid. meta. 9.678>	Edita forte tuo fuerit si femina partu,
<ovid. meta. 9.679>	(Inuitus mando: pietas, ignosce) necetur."
<ovid. meta. 9.680>	Dixerat, et lacrimis uultum lauere profusis
<ovid. meta. 9.681>	Tam qui mandabat, quam cui mandata dabantur;
<ovid. meta. 9.682>	Sed tamen usque suum uanis Telethusa maritum
<ovid. meta. 9.683>	Sollicitat precibus, ne spem sibi ponat in arto;
<ovid. meta. 9.684>	Certa sua est Ligdo sententia. iamque ferendo
<ovid. meta. 9.685>	Vix erat illa grauem maturo pondere uentrem,
<ovid. meta. 9.686>	Cum medio noctis spatio sub imagine somni
<ovid. meta. 9.687>	Inachis ante torum pompa comitata sacrorum
<ovid. meta. 9.688>	Aut stetit aut uisa est: inerant lunaria fronti
<ovid. meta. 9.689>	Cornua cum spicis nitido flauentibus auro
<ovid. meta. 9.690>	Et regale decus; cum qua latrator Anubis
<ovid. meta. 9.691>	Sanctaque Bubastis uariusque coloribus Apis,
<ovid. meta. 9.692>	Quique premit uocem digitoque silentia suadet;
<ovid. meta. 9.693>	Sistraque erant, numquamque satis quaesitus Osiris
<ovid. meta. 9.694>	Plenaque somniferis serpens peregrina uenenis.
<ovid. meta. 9.695>	Tum uelut excussam somno et manifesta uidentem
<ovid. meta. 9.696>	Sic adfata dea est: "pars o Telethusa mearum,
<ovid. meta. 9.697>	Pone graues curas mandataque falle mariti;
<ovid. meta. 9.698>	Nec dubita, cum te partu Lucina leuarit,
<ovid. meta. 9.699>	Tollere, quidquid erit. dea sum auxiliaris opemque
<ovid. meta. 9.700>	Exorata fero, nec te coluisse quereris
<ovid. meta. 9.701>	Ingratum numen." monuit thalamoque recessit.
<ovid. meta. 9.702>	Laeta toro surgit purasque ad sidera supplex
<ovid. meta. 9.703>	Cressa manus tollens, rata sint sua uisa, precatur.
<ovid. meta. 9.704>	Vt dolor increuit seque ipsum pondus in auras
<ovid. meta. 9.705>	Expulit et nata est ignaro femina patre,
<ovid. meta. 9.706>	Iussit ali mater puerum mentita; fidemque
<ovid. meta. 9.707>	Res habuit, neque erat ficti nisi conscia nutrix.
<ovid. meta. 9.708>	Vota pater soluit nomenque inponit auitum:
<ovid. meta. 9.709>	Iphis auus fuerat, gauisa est nomine mater,
<ovid. meta. 9.710>	Quod commune foret nec quemquam falleret illo.
<ovid. meta. 9.711>	Inde incepta pia mendacia fraude latebant:
<ovid. meta. 9.712>	Cultus erat pueri, facies, quam siue puellae
<ovid. meta. 9.713>	Siue dares puero, fieret formosus uterque.
<ovid. meta. 9.714>	Tertius interea decimo successerat annus,
<ovid. meta. 9.715>	Cum pater, Iphi, tibi flauam despondit Ianthen,
<ovid. meta. 9.716>	Inter Phaestiadas quae laudatissima formae
<ovid. meta. 9.717>	Dote fuit uirgo, Dictaeo nata Teleste.
<ovid. meta. 9.718>	Par aetas, par forma fuit, primasque magistris
<ovid. meta. 9.719>	Accepere artes, elementa aetatis, ab isdem;
<ovid. meta. 9.720>	Hinc amor ambarum tetigit rude pectus et aequum
<ovid. meta. 9.721>	Vulnus utrique dedit, sed erat fiducia dispar:
<ovid. meta. 9.722>	Coniugium pactaeque exspectat tempora taedae,
<ovid. meta. 9.723>	Quamque uirum putat esse, uirum fore credit Ianthe;
<ovid. meta. 9.724>	Iphis amat, qua posse frui desperat, et auget
<ovid. meta. 9.725>	Hoc ipsum flammas ardetque in uirgine uirgo,
<ovid. meta. 9.726>	Vixque tenens lacrimas "quis me manet exitus" inquit,
<ovid. meta. 9.727>	"Cognita quam nulli, quam prodigiosa nouaeque
<ovid. meta. 9.728>	Cura tenet Veneris? si di mihi parcere uellent,
<ovid. meta. 9.729>	Parcere debuerant; si non, et perdere uellent,
<ovid. meta. 9.730>	Naturale malum saltem et de more dedissent!
<ovid. meta. 9.731>	Nec uaccam uaccae, nec equas amor urit equarum;
<ovid. meta. 9.732>	Vrit oues aries, sequitur sua femina ceruum;
<ovid. meta. 9.733>	Sic et aues coeunt, interque animalia cuncta
<ovid. meta. 9.734>	Femina femineo correpta cupidine nulla est.
<ovid. meta. 9.735>	Vellem nulla forem! ne non tamen omnia Crete
<ovid. meta. 9.736>	Monstra ferat, taurum dilexit filia Solis,
<ovid. meta. 9.737>	Femina nempe marem: meus est furiosior illo,
<ovid. meta. 9.738>	Si uerum profitemur, amor; tamen illa secuta est
<ovid. meta. 9.739>	Spem Veneris, tamen illa dolis et imagine uaccae
<ovid. meta. 9.740>	Passa bouem est, et erat, qui deciperetur, adulter.
<ovid. meta. 9.741>	Huc licet e toto sollertia confluat orbe,
<ovid. meta. 9.742>	Ipse licet reuolet ceratis Daedalus alis,
<ovid. meta. 9.743>	Quid faciet? num me puerum de uirgine doctis
<ovid. meta. 9.744>	Artibus efficiet? num te mutabit, Ianthe?
<ovid. meta. 9.745>	Quin animum firmas teque ipsa reconligis, Iphi,
<ovid. meta. 9.746>	Consiliique inopes et stultos excutis ignes?
<ovid. meta. 9.747>	Quid sis nata, uide, nisi te quoque decipis ipsam,
<ovid. meta. 9.748>	Et pete, quod fas est, et ama, quod femina debes.
<ovid. meta. 9.749>	Spes est, quae capiat, spes est, quae pascit amorem;
<ovid. meta. 9.750>	Hanc tibi res adimit: non te custodia caro
<ovid. meta. 9.751>	Arcet ab amplexu nec cauti cura mariti,
<ovid. meta. 9.752>	Non patris asperitas, non se negat ipsa roganti;
<ovid. meta. 9.753>	Nec tamen est potiunda tibi, nec, ut omnia fiant,
<ovid. meta. 9.754>	Esse potes felix, ut dique hominesque laborent.
<ovid. meta. 9.755>	Nunc quoque uotorum nulla est pars uana meorum,
<ovid. meta. 9.756>	Dique mihi faciles, quidquid ualuere, dederunt,
<ovid. meta. 9.757>	Quodque ego, uult genitor, uult ipsa socerque futurus;
<ovid. meta. 9.758>	At non uult natura, potentior omnibus istis,
<ovid. meta. 9.759>	Quae mihi sola nocet. uenit ecce optabile tempus,
<ovid. meta. 9.760>	Luxque iugalis adest, et iam mea fiet Ianthe
<ovid. meta. 9.761>	Nec mihi continget: mediis sitiemus in undis.
<ovid. meta. 9.762>	Pronuba quid Iuno, quid ad haec, Hymenaee, uenitis
<ovid. meta. 9.763>	Sacra, quibus qui ducat abest, ubi nubimus ambae?"
<ovid. meta. 9.764>	Pressit ab his uocem, nec lenius altera uirgo
<ovid. meta. 9.765>	Aestuat, utque celer uenias, Hymenaee, precatur.
<ovid. meta. 9.766>	Quod petit haec, Telethusa timens modo tempora differt,
<ovid. meta. 9.767>	Nunc ficto languore moram trahit, omina saepe
<ovid. meta. 9.768>	Visaque causatur; sed iam consumpserat omnem
<ovid. meta. 9.769>	Materiam ficti, dilataque tempora taedae
<ovid. meta. 9.770>	Institerant, unusque dies restabat: at illa
<ovid. meta. 9.771>	Crinalem capiti uittam nataeque sibique
<ovid. meta. 9.772>	Detrahit et passis aram complexa capillis
<ovid. meta. 9.773>	"Isi, Paraetonium Mareoticaque arua Pharonque
<ovid. meta. 9.774>	Quae colis et septem digestum in cornua Nilum,
<ovid. meta. 9.775>	Fer, precor", inquit "opem nostroque medere timori!
<ovid. meta. 9.776>	Te, dea, te quondam tuaque haec insignia uidi
<ovid. meta. 9.777>	Cunctaque cognoui, sonitum comitesque facesque...
<ovid. meta. 9.778>	Sistrorum memorique animo tua iussa notaui.
<ovid. meta. 9.779>	Quod uidet haec lucem, quod non ego punior, ecce
<ovid. meta. 9.780>	Consilium munusque tuum est: miserere duarum
<ovid. meta. 9.781>	Auxilioque iuua." lacrimae sunt uerba secutae.
<ovid. meta. 9.782>	Visa dea est mouisse suas (et mouerat) aras,
<ovid. meta. 9.783>	Et templi tremuere fores imitataque lunam
<ovid. meta. 9.784>	Cornua fulserunt crepuitque sonabile sistrum.
<ovid. meta. 9.785>	Non secura quidem, fausto tamen omine laeta
<ovid. meta. 9.786>	Mater abit templo, sequitur comes Iphis euntem,
<ovid. meta. 9.787>	Quam solita est, maiore gradu; nec candor in ore
<ovid. meta. 9.788>	Permanet, et uires augentur, et acrior ipse est
<ovid. meta. 9.789>	Vultus et incomptis breuior mensura capillis,
<ovid. meta. 9.790>	Plusque uigoris adest, habuit quam femina. nam quae
<ovid. meta. 9.791>	Femina nuper eras, puer es. date munera templis,
<ovid. meta. 9.792>	Nec timida gaudete fide! dant munera templis,
<ovid. meta. 9.793>	Addunt et titulum, titulus breue carmen habebat:
<ovid. meta. 9.794>	"DONA PVER SOLVIT QVAE FEMINA VOVERAT IPHIS."
<ovid. meta. 9.795>	Postera lux radiis latum patefecerat orbem,
<ovid. meta. 9.796>	Cum Venus et Iuno sociusque Hymenaeus ad ignes
<ovid. meta. 9.797>	Conueniunt, potiturque sua puer Iphis Ianthe.
<ovid. meta. 10.1>	Inde per immensum croceo uelatus amictu
<ovid. meta. 10.2>	Aethera digreditur Ciconumque Hymenaeus ad oras
<ovid. meta. 10.3>	Tendit et Orphea nequiquam uoce uocatur.
<ovid. meta. 10.4>	Adfuit ille quidem, sed nec sollemnia uerba
<ovid. meta. 10.5>	Nec laetos uultus nec felix attulit omen;
<ovid. meta. 10.6>	Fax quoque, quam tenuit, lacrimoso stridula fumo
<ovid. meta. 10.7>	Vsque fuit nullosque inuenit motibus ignes.
<ovid. meta. 10.8>	Exitus auspicio grauior. nam nupta per herbas
<ovid. meta. 10.9>	Dum noua naiadum turba comitata uagatur,
<ovid. meta. 10.10>	Occidit in talum serpentis dente recepto.
<ovid. meta. 10.11>	Quam satis ad superas postquam Rhodopeius auras
<ovid. meta. 10.12>	Defleuit uates, ne non temptaret et umbras,
<ovid. meta. 10.13>	Ad Styga Taenaria est ausus descendere porta
<ovid. meta. 10.14>	Perque leues populos simulacraque functa sepulcro
<ovid. meta. 10.15>	Persephonen adiit inamoenaque regna tenentem
<ovid. meta. 10.16>	Vmbrarum dominum pulsisque ad carmina neruis
<ovid. meta. 10.17>	Sic ait: "o positi sub terra numina mundi,
<ovid. meta. 10.18>	In quem reccidimus, quidquid mortale creamur,
<ovid. meta. 10.19>	Si licet et falsi positis ambagibus oris
<ovid. meta. 10.20>	Vera loqui sinitis, non huc, ut opaca uiderem
<ovid. meta. 10.21>	Tartara, descendi, nec uti uillosa colubris
<ovid. meta. 10.22>	Terna Medusaei uincirem guttura monstri;
<ovid. meta. 10.23>	Causa uiae est coniunx, in quam calcata uenenum
<ovid. meta. 10.24>	Vipera diffudit crescentesque abstulit annos.
<ovid. meta. 10.25>	Posse pati uolui nec me temptasse negabo:
<ovid. meta. 10.26>	Vicit Amor. supera deus hic bene notus in ora est;
<ovid. meta. 10.27>	An sit et hic, dubito. sed et hic tamen auguror esse,
<ovid. meta. 10.28>	Famaque si ueteris non est mentita rapinae,
<ovid. meta. 10.29>	Vos quoque iunxit Amor. per ego haec loca plena timoris,
<ovid. meta. 10.30>	Per Chaos hoc ingens uastique silentia regni,
<ovid. meta. 10.31>	Eurydices, oro, properata retexite fata!
<ovid. meta. 10.32>	Omnia debentur uobis paulumque morati
<ovid. meta. 10.33>	Serius aut citius sedem properamus ad unam.
<ovid. meta. 10.34>	Tendimus huc omnes, haec est domus ultima, uosque
<ovid. meta. 10.35>	Humani generis longissima regna tenetis.
<ovid. meta. 10.36>	Haec quoque, cum iustos matura peregerit annos,
<ovid. meta. 10.37>	Iuris erit uestri: pro munere poscimus usum.
<ovid. meta. 10.38>	Quod si fata negant ueniam pro coniuge, certum est
<ovid. meta. 10.39>	Nolle redire mihi: leto gaudete duorum."
<ovid. meta. 10.40>	Talia dicentem neruosque ad uerba mouentem
<ovid. meta. 10.41>	Exsangues flebant animae: nec Tantalus undam
<ovid. meta. 10.42>	Captauit refugam stupuitque Ixionis orbis,
<ovid. meta. 10.43>	Nec carpsere iecur uolucres, urnisque uacarunt
<ovid. meta. 10.44>	Belides, inque tuo sedisti, Sisyphe, saxo.
<ovid. meta. 10.45>	Tunc primum lacrimis uictarum carmine fama est
<ovid. meta. 10.46>	Eumenidum maduisse genas, nec regia coniunx
<ovid. meta. 10.47>	Sustinet oranti nec, qui regit ima, negare
<ovid. meta. 10.48>	Eurydicenque uocant. umbras erat illa recentes
<ovid. meta. 10.49>	Inter et incessit passu de uulnere tardo.
<ovid. meta. 10.50>	Hanc simul et legem Rhodopeius accipit Orpheus,
<ovid. meta. 10.51>	Ne flectat retro sua lumina, donec Auernas
<ovid. meta. 10.52>	Exierit ualles; aut irrita dona futura.
<ovid. meta. 10.53>	Carpitur adcliuis per muta silentia trames,
<ovid. meta. 10.54>	Arduus, obscurus, caligine densus opaca.
<ovid. meta. 10.55>	Nec procul abfuerant telluris margine summae:
<ovid. meta. 10.56>	Hic, ne deficeret, metuens auidusque uidendi
<ovid. meta. 10.57>	Flexit amans oculos: et protinus illa relapsa est
<ovid. meta. 10.58>	Bracchiaque intendens prendique et prendere certans
<ovid. meta. 10.59>	Nil nisi cedentes infelix adripit auras.
<ovid. meta. 10.60>	Iamque iterum moriens non est de coniuge quicquam
<ovid. meta. 10.61>	Questa suo (quid enim nisi se quereretur amatam?)
<ovid. meta. 10.62>	Supremumque "uale", quod iam uix auribus ille
<ovid. meta. 10.63>	Acciperet, dixit reuolutaque rursus eodem est.
<ovid. meta. 10.64>	Non aliter stupuit gemina nece coniugis Orpheus,
<ovid. meta. 10.65>	Quam tria qui timidus, medio portante catenas,
<ovid. meta. 10.66>	Colla canis uidit; quem non pauor ante reliquit,
<ovid. meta. 10.67>	Quam natura prior, saxo per corpus oborto;
<ovid. meta. 10.68>	Quique in se crimen traxit uoluitque uideri
<ovid. meta. 10.69>	Olenos esse nocens, tuque, o confisa figurae,
<ovid. meta. 10.70>	Infelix Lethaea, tuae, iunctissima quondam
<ovid. meta. 10.71>	Pectora, nunc lapides, quos umida sustinet Ide.
<ovid. meta. 10.72>	Orantem frustraque iterum transire uolentem
<ovid. meta. 10.73>	Portitor arcuerat; septem tamen ille diebus
<ovid. meta. 10.74>	Squalidus in ripa Cereris sine munere sedit:
<ovid. meta. 10.75>	Cura dolorque animi lacrimaeque alimenta fuere.
<ovid. meta. 10.76>	Esse deos Erebi crudeles questus in altam
<ovid. meta. 10.77>	Se recipit Rhodopen pulsumque aquilonibus Haemum.
<ovid. meta. 10.78>	Tertius aequoreis inclusum Piscibus annum
<ovid. meta. 10.79>	Finierat Titan, omnemque refugerat Orpheus
<ovid. meta. 10.80>	Femineam Venerem, seu quod male cesserat illi,
<ovid. meta. 10.81>	Siue fidem dederat; multas tamen ardor habebat
<ovid. meta. 10.82>	Iungere se uati: multae doluere repulsae.
<ovid. meta. 10.83>	Ille etiam Thracum populis fuit auctor amorem
<ovid. meta. 10.84>	In teneros transferre mares citraque iuuentam
<ovid. meta. 10.85>	Aetatis breue uer et primos carpere flores.
<ovid. meta. 10.86>	Collis erat collemque super planissima campi
<ovid. meta. 10.87>	Area, quam uiridem faciebant graminis herbae.
<ovid. meta. 10.88>	Vmbra loco deerat; qua postquam parte resedit
<ovid. meta. 10.89>	Dis genitus uates et fila sonantia mouit,
<ovid. meta. 10.90>	Vmbra loco uenit: non Chaonis abfuit arbor,
<ovid. meta. 10.91>	Non nemus Heliadum, non frondibus aesculus altis,
<ovid. meta. 10.92>	Nec tiliae molles, nec fagus et innuba laurus
<ovid. meta. 10.93>	Et coryli fragiles et fraxinus utilis hastis
<ovid. meta. 10.94>	Enodisque abies curuataque glandibus ilex
<ovid. meta. 10.95>	Et platanus genialis acerque coloribus inpar
<ovid. meta. 10.96>	Amnicolaeque simul salices et aquatica lotos
<ovid. meta. 10.97>	Perpetuoque uirens buxum tenuesque myricae
<ovid. meta. 10.98>	Et bicolor myrtus et bacis caerula tinus.
<ovid. meta. 10.99>	Vos quoque, flexipedes hederae, uenistis et una
<ovid. meta. 10.100>	Pampineae uites et amictae uitibus ulmi
<ovid. meta. 10.101>	Ornique et piceae pomoque onerata rubenti
<ovid. meta. 10.102>	Arbutus et lentae, uictoris praemia, palmae
<ovid. meta. 10.103>	Et succincta comas hirsutaque uertice pinus,
<ovid. meta. 10.104>	Grata deum matri, siquidem Cybeleius Attis
<ovid. meta. 10.105>	Exuit hac hominem truncoque induruit illo.
<ovid. meta. 10.106>	Adfuit huic turbae metas imitata cupressus,
<ovid. meta. 10.107>	Nunc arbor, puer ante deo dilectus ab illo,
<ovid. meta. 10.108>	Qui citharam neruis et neruis temperat arcum.
<ovid. meta. 10.109>	Namque sacer nymphis Carthaea tenentibus arua
<ovid. meta. 10.110>	Ingens ceruus erat lateque patentibus altas
<ovid. meta. 10.111>	Ipse suo capiti praebebat cornibus umbras;
<ovid. meta. 10.112>	Cornua fulgebant auro, demissaque in armos
<ovid. meta. 10.113>	Pendebant tereti gemmata monilia collo;
<ovid. meta. 10.114>	Bulla super frontem paruis argentea loris
<ovid. meta. 10.115>	Vincta mouebatur parilique aetate, nitebant
<ovid. meta. 10.116>	Auribus e geminis circum caua tempora bacae.
<ovid. meta. 10.117>	Isque metu uacuus naturalique pauore
<ovid. meta. 10.118>	Deposito celebrare domos mulcendaque colla
<ovid. meta. 10.119>	Quamlibet ignotis manibus praebere solebat;
<ovid. meta. 10.120>	Sed tamen ante alios, Ceae pulcherrime gentis,
<ovid. meta. 10.121>	Gratus erat, Cyparisse, tibi. tu pabula ceruum
<ovid. meta. 10.122>	Ad noua, tu liquidi ducebas fontis ad undam,
<ovid. meta. 10.123>	Tu modo texebas uarios per cornua flores,
<ovid. meta. 10.124>	Nunc eques in tergo residens huc laetus et illuc
<ovid. meta. 10.125>	Mollia purpureis frenabas ora capistris.
<ovid. meta. 10.126>	Aestus erat mediusque dies, solisque uapore
<ovid. meta. 10.127>	Concaua litorei feruebant bracchia Cancri:
<ovid. meta. 10.128>	Fessus in herbosa posuit sua corpora terra
<ovid. meta. 10.129>	Ceruus et arborea frigus ducebat ab umbra.
<ovid. meta. 10.130>	Hunc puer inprudens iaculo Cyparissus acuto
<ovid. meta. 10.131>	Fixit et, ut saeuo morientem uulnere uidit,
<ovid. meta. 10.132>	Velle mori statuit. quae non solacia Phoebus
<ovid. meta. 10.133>	Dixit et, ut leuiter pro materiaque doleret,
<ovid. meta. 10.134>	Admonuit! gemit ille tamen munusque supremum
<ovid. meta. 10.135>	Hoc petit a superis, ut tempore lugeat omni.
<ovid. meta. 10.136>	Iamque per inmensos egesto sanguine fletus
<ovid. meta. 10.137>	In uiridem uerti coeperunt membra colorem
<ovid. meta. 10.138>	Et, modo qui niuea pendebant fronte capilli,
<ovid. meta. 10.139>	Horrida caesaries fieri sumptoque rigore
<ovid. meta. 10.140>	Sidereum gracili spectare cacumine caelum.
<ovid. meta. 10.141>	Ingemuit tristisque deus "lugebere nobis,
<ovid. meta. 10.142>	Lugebisque alios aderisque dolentibus" inquit.
<ovid. meta. 10.143>	Tale nemus uates attraxerat inque ferarum
<ovid. meta. 10.144>	Concilio medius turba uolucrumque sedebat;
<ovid. meta. 10.145>	Vt satis inpulsas temptauit pollice chordas
<ovid. meta. 10.146>	Et sensit uarios, quamuis diuersa sonarent,
<ovid. meta. 10.147>	Concordare modos, hoc uocem carmine mouit:
<ovid. meta. 10.148>	"Ab Ioue, Musa parens, (cedunt Iouis omnia regno)
<ovid. meta. 10.149>	Carmina nostra moue. Iouis est mihi saepe potestas
<ovid. meta. 10.150>	Dicta prius: cecini plectro grauiore Gigantas
<ovid. meta. 10.151>	Sparsaque Phlegraeis uictricia fulmina campis;
<ovid. meta. 10.152>	Nunc opus est leuiore lyra, puerosque canamus
<ovid. meta. 10.153>	Dilectos superis, inconcessisque puellas
<ovid. meta. 10.154>	Ignibus attonitas meruisse libidine poenam.
<ovid. meta. 10.155>	Rex superum Phrygii quondam Ganymedis amore
<ovid. meta. 10.156>	Arsit, et inuentum est aliquid, quod Iuppiter esse,
<ovid. meta. 10.157>	Quam quod erat, mallet. nulla tamen alite uerti
<ovid. meta. 10.158>	Dignatur, nisi quae posset sua fulmina ferre.
<ovid. meta. 10.159>	Nec mora, percusso mendacibus aere pennis
<ovid. meta. 10.160>	Abripit Iliaden, qui nunc quoque pocula miscet
<ovid. meta. 10.161>	Inuitaque Ioui nectar Iunone ministrat.
<ovid. meta. 10.162>	Te quoque, Amyclide, posuisset in aethere Phoebus,
<ovid. meta. 10.163>	Tristia si spatium ponendi fata dedissent;
<ovid. meta. 10.164>	Qua licet, aeternus tamen es, quotiensque repellit
<ovid. meta. 10.165>	Ver hiemem Piscique Aries succedit aquoso,
<ovid. meta. 10.166>	Tu totiens oreris uiridique in caespite flores.
<ovid. meta. 10.167>	Te meus ante omnes genitor dilexit, et orbe
<ovid. meta. 10.168>	In medio positi caruerunt praeside Delphi,
<ovid. meta. 10.169>	Dum deus Eurotan inmunitamque frequentat
<ovid. meta. 10.170>	Sparten. nec citharae nec sunt in honore sagittae:
<ovid. meta. 10.171>	Inmemor ipse sui non retia ferre recusat,
<ovid. meta. 10.172>	Non tenuisse canes, non per iuga montis iniqui
<ovid. meta. 10.173>	Ire comes longaque alit adsuetudine flammas.
<ovid. meta. 10.174>	Iamque fere medius Titan uenientis et actae
<ovid. meta. 10.175>	Noctis erat spatioque pari distabat utrimque:
<ovid. meta. 10.176>	Corpora ueste leuant et suco pinguis oliui
<ovid. meta. 10.177>	Splendescunt latique ineunt certamina disci,
<ovid. meta. 10.178>	Quem prius aerias libratum Phoebus in auras
<ovid. meta. 10.179>	Misit et oppositas disiecit pondere nubes;
<ovid. meta. 10.180>	Reccidit in solidam longo post tempore terram
<ovid. meta. 10.181>	Pondus et exhibuit iunctam cum uiribus artem.
<ovid. meta. 10.182>	Protinus inprudens actusque cupidine lusus
<ovid. meta. 10.183>	Tollere Taenarides orbem properabat, at illum
<ovid. meta. 10.184>	Dura repercussum subiecit ab aere tellus
<ovid. meta. 10.185>	In uultus, Hyacinthe, tuos. expalluit aeque
<ovid. meta. 10.186>	Quam puer ipse deus conlapsosque excipit artus
<ovid. meta. 10.187>	Et modo te refouet, modo tristia uulnera siccat,
<ovid. meta. 10.188>	Nunc animam admotis fugientem sustinet herbis:
<ovid. meta. 10.189>	Nil prosunt artes; erat inmedicabile uulnus.
<ovid. meta. 10.190>	Vt, siquis uiolas riguoque papauer in horto
<ovid. meta. 10.191>	Liliaque infringat fuluis horrentia linguis,
<ovid. meta. 10.192>	Marcida demittant subito caput illa grauatum
<ovid. meta. 10.193>	Nec se sustineant spectentque cacumine terram,
<ovid. meta. 10.194>	Sic uultus moriens iacet, et defecta uigore
<ovid. meta. 10.195>	Ipsa sibi est oneri ceruix umeroque recumbit.
<ovid. meta. 10.196>	"Laberis, Oebalide, prima fraudate iuuenta,"
<ovid. meta. 10.197>	Phoebus ait "uideoque tuum, mea crimina, uulnus.
<ovid. meta. 10.198>	Tu dolor es facinusque meum; mea dextera leto
<ovid. meta. 10.199>	Inscribenda tuo est. ego sum tibi funeris auctor.
<ovid. meta. 10.200>	Quae mea culpa tamen? nisi si lusisse uocari
<ovid. meta. 10.201>	Culpa potest, nisi culpa potest et amasse uocari.
<ovid. meta. 10.202>	Atque utinam pro te uitam tecumque liceret
<ovid. meta. 10.203>	Reddere! quod quoniam fatali lege tenemur,
<ovid. meta. 10.204>	Semper eris mecum memorique haerebis in ore.
<ovid. meta. 10.205>	Te lyra pulsa manu, te carmina nostra sonabunt,
<ovid. meta. 10.206>	Flosque nouus scripto gemitus imitabere nostros.
<ovid. meta. 10.207>	Tempus et illud erit, quo se fortissimus heros
<ovid. meta. 10.208>	Addat in hunc florem folioque legatur eodem."
<ovid. meta. 10.209>	Talia dum uero memorantur Apollinis ore,
<ovid. meta. 10.210>	Ecce cruor, qui fusus humo signauerat herbas,
<ovid. meta. 10.211>	Desinit esse cruor, Tyrioque nitentior ostro
<ovid. meta. 10.212>	Flos oritur formamque capit quam lilia, si non
<ovid. meta. 10.213>	Purpureus color his, argenteus esset in illis.
<ovid. meta. 10.214>	Non satis hoc Phoebo est (is enim fuit auctor honoris):
<ovid. meta. 10.215>	Ipse suos gemitus foliis inscribit et AI AI
<ovid. meta. 10.216>	Flos habet inscriptum, funestaque littera ducta est.
<ovid. meta. 10.217>	Nec genuisse pudet Sparten Hyacinthon, honorque
<ovid. meta. 10.218>	Durat in hoc aeui, celebrandaque more priorum
<ovid. meta. 10.219>	Annua praelata redeunt Hyacinthia pompa.
<ovid. meta. 10.220>	At si forte roges fecundam Amathunta metallis,
<ovid. meta. 10.221>	An genuisse uelit Propoetidas, abnuat aeque
<ovid. meta. 10.222>	Atque illos, gemino quondam quibus aspera cornu
<ovid. meta. 10.223>	Frons erat; unde etiam nomen traxere Cerastae.
<ovid. meta. 10.224>	Ante fores horum stabat Iouis Hospitis ara
<ovid. meta. 10.225>	inlugubris sceleris, quam siquis sanguine tinctam
<ovid. meta. 10.226>	Aduena uidisset, mactatos crederet illic
<ovid. meta. 10.227>	Lactantes uitulos Amathusiacasque bidentes:
<ovid. meta. 10.228>	Hospes erat caesus! sacris offensa nefandis
<ovid. meta. 10.229>	Ipsa suas urbes Ophiusiaque arua parabat
<ovid. meta. 10.230>	Deserere alma Venus. "sed quid loca grata, quid urbes
<ovid. meta. 10.231>	Peccauere meae? quod" dixit "crimen in illis?
<ovid. meta. 10.232>	Exilio poenam potius gens inpia pendat
<ovid. meta. 10.233>	Vel nece uel siquid medium est mortisque fugaeque.
<ovid. meta. 10.234>	Idque quid esse potest, nisi uersae poena figurae?"
<ovid. meta. 10.235>	Dum dubitat, quo mutet eos, ad cornua uultum
<ovid. meta. 10.236>	Flexit et admonita est haec illis posse relinqui
<ovid. meta. 10.237>	Grandiaque in toruos transformat membra iuuencos.
<ovid. meta. 10.238>	Sunt tamen obscenae Venerem Propoetides ausae
<ovid. meta. 10.239>	Esse negare deam; pro quo sua, numinis ira,
<ovid. meta. 10.240>	Corpora cum forma primae uulgasse feruntur:
<ovid. meta. 10.241>	Vtque pudor cessit sanguisque induruit oris,
<ovid. meta. 10.242>	In rigidum paruo silicem discrimine uersae.
<ovid. meta. 10.243>	Quas quia Pygmalion aeuum per crimen agentis
<ovid. meta. 10.244>	Viderat, offensus uitiis, quae plurima menti
<ovid. meta. 10.245>	Femineae natura dedit, sine coniuge caelebs
<ovid. meta. 10.246>	Viuebat thalamique diu consorte carebat.
<ovid. meta. 10.247>	Interea niueum mira feliciter arte
<ovid. meta. 10.248>	Sculpsit ebur formamque dedit, qua femina nasci
<ovid. meta. 10.249>	Nulla potest, operisque sui concepit amorem.
<ovid. meta. 10.250>	Virginis est uerae facies, quam uiuere credas
<ovid. meta. 10.251>	Et, si non obstet reuerentia, uelle moueri:
<ovid. meta. 10.252>	Ars adeo latet arte sua. miratur et haurit
<ovid. meta. 10.253>	Pectore Pygmalion simulati corporis ignes.
<ovid. meta. 10.254>	Saepe manus operi temptantes admouet, an sit
<ovid. meta. 10.255>	Corpus an illud ebur, nec adhuc ebur esse fatetur.
<ovid. meta. 10.256>	Oscula dat reddique putat loquiturque tenetque
<ovid. meta. 10.257>	Et credit tactis digitos insidere membris
<ovid. meta. 10.258>	Et metuit, pressos ueniat ne liuor in artus,
<ovid. meta. 10.259>	Et modo blanditias adhibet, modo grata puellis
<ovid. meta. 10.260>	Munera fert illi conchas teretesque lapillos
<ovid. meta. 10.261>	Et paruas uolucres et flores mille colorum
<ovid. meta. 10.262>	Liliaque pictasque pilas et ab arbore lapsas
<ovid. meta. 10.263>	Heliadum lacrimas; ornat quoque uestibus artus:
<ovid. meta. 10.264>	Dat digitis gemmas, dat longa monilia collo;
<ovid. meta. 10.265>	Aure leues bacae, redimicula pectore pendent:
<ovid. meta. 10.266>	Cuncta decent; nec nuda minus formosa uidetur.
<ovid. meta. 10.267>	Conlocat hanc stratis concha Sidonide tinctis
<ovid. meta. 10.268>	Appellatque tori sociam adclinataque colla
<ovid. meta. 10.269>	Mollibus in plumis tamquam sensura reponit.
<ovid. meta. 10.270>	Festa dies Veneris tota celeberrima Cypro
<ovid. meta. 10.271>	Venerat, et pandis inductae cornibus aurum
<ovid. meta. 10.272>	Conciderant ictae niuea ceruice iuuencae,
<ovid. meta. 10.273>	Turaque fumabant, cum munere functus ad aras
<ovid. meta. 10.274>	Constitit et timide "si, di, dare cuncta potestis,
<ovid. meta. 10.275>	Sit coniunx, opto", non ausus "eburnea uirgo"
<ovid. meta. 10.276>	Dicere Pygmalion "similis mea" dixit "eburnae."
<ovid. meta. 10.277>	Sensit, ut ipsa suis aderat Venus aurea festis,
<ovid. meta. 10.278>	Vota quid illa uelint, et, amici numinis omen,
<ovid. meta. 10.279>	Flamma ter accensa est apicemque per aera duxit.
<ovid. meta. 10.280>	Vt rediit, simulacra suae petit ille puellae
<ovid. meta. 10.281>	Incumbensque toro dedit oscula: uisa tepere est;
<ovid. meta. 10.282>	Admouet os iterum, manibus quoque pectora temptat:
<ovid. meta. 10.283>	Temptatum mollescit ebur positoque rigore
<ovid. meta. 10.284>	Subsidit digitis ceditque, ut Hymettia sole
<ovid. meta. 10.285>	Cera remollescit tractataque pollice multas
<ovid. meta. 10.286>	Flectitur in facies ipsoque fit utilis usu.
<ovid. meta. 10.287>	Dum stupet et medio gaudet fallique ueretur,
<ovid. meta. 10.288>	Rursus amans rursusque manu sua uota retractat;
<ovid. meta. 10.289>	Corpus erat: saliunt temptatae pollice uenae.
<ovid. meta. 10.290>	Tum uero Paphius plenissima concipit heros
<ovid. meta. 10.291>	Verba, quibus Veneri grates agat, oraque tandem
<ovid. meta. 10.292>	Ore suo non falsa premit dataque oscula uirgo
<ovid. meta. 10.293>	Sensit et erubuit timidumque ad lumina lumen
<ovid. meta. 10.294>	Attollens pariter cum caelo uidit amantem.
<ovid. meta. 10.295>	Coniugio, quod fecit, adest dea, iamque coactis
<ovid. meta. 10.296>	Cornibus in plenum nouiens lunaribus orbem
<ovid. meta. 10.297>	Illa Paphon genuit, de qua tenet insula nomen.
<ovid. meta. 10.298>	Editus hac ille est, qui, si sine prole fuisset,
<ovid. meta. 10.299>	Inter felices Cinyras potuisset haberi.
<ovid. meta. 10.300>	Dira canam: procul hinc natae, procul este parentes,
<ovid. meta. 10.301>	Aut, mea si uestras mulcebunt carmina mentes,
<ovid. meta. 10.302>	Desit in hac mihi parte fides, nec credite factum;
<ovid. meta. 10.303>	Vel, si credetis, facti quoque credite poenam.
<ovid. meta. 10.304>	Si tamen admissum sinit hoc natura uideri,
<ovid. meta. 10.305>	Gentibus Ismariis et nostro gratulor orbi,
<ovid. meta. 10.306>	Gratulor huic terrae, quod abest regionibus illis,
<ovid. meta. 10.307>	Quae tantum genuere nefas: sit diues amomo,
<ovid. meta. 10.308>	Cinnamaque costumque suum sudataque ligno
<ovid. meta. 10.309>	Tura ferat floresque alios Panchaia tellus,
<ovid. meta. 10.310>	Dum ferat et murram: tanti noua non fuit arbor.
<ovid. meta. 10.311>	Ipse negat nocuisse tibi sua tela Cupido,
<ovid. meta. 10.312>	Myrrha, facesque suas a crimine uindicat isto:
<ovid. meta. 10.313>	Stipite te Stygio tumidisque adflauit echidnis
<ovid. meta. 10.314>	E tribus una soror. scelus est odisse parentem;
<ovid. meta. 10.315>	Hic amor est odio maius scelus. - undique lecti
<ovid. meta. 10.316>	Te cupiunt proceres, totoque oriente iuuentus
<ovid. meta. 10.317>	Ad thalami certamen adest. ex omnibus unum
<ovid. meta. 10.318>	Elige, Myrrha, uirum: dum ne sit in omnibus unus!
<ovid. meta. 10.319>	Illa quidem sentit foedoque repugnat amori
<ovid. meta. 10.320>	Et secum "quo mente feror? quid molior?" inquit
<ovid. meta. 10.321>	"Di, precor, et Pietas sacrataque iura parentum,
<ovid. meta. 10.322>	Hoc prohibete nefas scelerique resistite nostro,
<ovid. meta. 10.323>	Si tamen hoc scelus est. sed enim damnare negatur
<ovid. meta. 10.324>	Hanc Venerem Pietas, coeuntque animalia nullo
<ovid. meta. 10.325>	Cetera delicto, nec habetur turpe iuuencae
<ovid. meta. 10.326>	Ferre patrem tergo; fit equo sua filia coniunx,
<ovid. meta. 10.327>	Quasque creauit, init pecudes caper, ipsaque, cuius
<ovid. meta. 10.328>	Semine concepta est, ex illo concipit ales.
<ovid. meta. 10.329>	Felices, quibus ista licent! humana malignas
<ovid. meta. 10.330>	Cura dedit leges, et, quod natura remittit,
<ovid. meta. 10.331>	Inuida iura negant. gentes tamen esse feruntur,
<ovid. meta. 10.332>	In quibus et nato genetrix et nata parenti
<ovid. meta. 10.333>	Iungitur, et pietas geminato crescit amore.
<ovid. meta. 10.334>	Me miseram, quod non nasci mihi contigit illic
<ovid. meta. 10.335>	Fortunaque loci laedor! - quid in ista reuoluor?
<ovid. meta. 10.336>	Spes interdictae discedite! dignus amari
<ovid. meta. 10.337>	Ille, sed ut pater, est. - ergo si filia magni
<ovid. meta. 10.338>	Non essem Cinyrae, Cinyrae concumbere possem;
<ovid. meta. 10.339>	Nunc, quia iam meus est, non est meus, ipsaque damno
<ovid. meta. 10.340>	Est mihi proximitas: aliena potentior essem.
<ovid. meta. 10.341>	Ire libet procul hinc patriaeque relinquere fines,
<ovid. meta. 10.342>	Dum scelus effugiam. retinet malus ardor amantem,
<ovid. meta. 10.343>	Vt praesens spectem Cinyram tangamque loquarque
<ovid. meta. 10.344>	Osculaque admoueam, si nil conceditur ultra;
<ovid. meta. 10.345>	Vltra autem sperare aliquid potes, inpia uirgo,
<ovid. meta. 10.346>	Et, quot confundas et iura et nomina, sentis?
<ovid. meta. 10.347>	Tune eris et matris paelex et adultera patris?
<ovid. meta. 10.348>	Tune soror nati genetrixque uocabere fratris?
<ovid. meta. 10.349>	Nec metues atro crinitas angue sorores,
<ovid. meta. 10.350>	Quas facibus saeuis oculos atque ora petentes
<ovid. meta. 10.351>	Noxia corda uident? at tu, dum corpore non es
<ovid. meta. 10.352>	Passa nefas, animo ne concipe, neue potentis
<ovid. meta. 10.353>	Concubitu uetito naturae pollue foedus.
<ovid. meta. 10.354>	Velle puta: res ipsa uetat. pius ille memorque est
<ovid. meta. 10.355>	Moris - et o uellem similis furor esset in illo!"
<ovid. meta. 10.356>	Dixerat, at Cinyras, quem copia digna procorum,
<ovid. meta. 10.357>	Quid faciat, dubitare facit, scitatur ab ipsa
<ovid. meta. 10.358>	Nominibus dictis, cuius uelit esse mariti;
<ovid. meta. 10.359>	Illa silet primo patriisque in uultibus haerens
<ovid. meta. 10.360>	Aestuat et tepido suffundit lumina rore.
<ovid. meta. 10.361>	Virginei Cinyras haec credens esse timoris
<ovid. meta. 10.362>	Flere uetat siccatque genas atque oscula iungit;
<ovid. meta. 10.363>	Myrrha datis nimium gaudet consultaque, qualem
<ovid. meta. 10.364>	Optet habere uirum, "similem tibi" dixit; at ille
<ovid. meta. 10.365>	Non intellectam uocem conlaudat et "esto
<ovid. meta. 10.366>	Tam pia semper" ait. pietatis nomine dicto
<ovid. meta. 10.367>	Demisit uultus sceleris sibi conscia uirgo.
<ovid. meta. 10.368>	Noctis erat medium, curasque et corpora somnus
<ovid. meta. 10.369>	Soluerat; at uirgo Cinyreia peruigil igni
<ovid. meta. 10.370>	Carpitur indomito furiosaque uota retractat
<ovid. meta. 10.371>	Et modo desperat, modo uult temptare, pudetque
<ovid. meta. 10.372>	Et cupit et, quid agat, non inuenit, utque securi
<ovid. meta. 10.373>	Saucia trabs ingens, ubi plaga nouissima restat,
<ovid. meta. 10.374>	Quo cadat, in dubio est omnique a parte timetur,
<ovid. meta. 10.375>	Sic animus uario labefactus uulnere nutat
<ovid. meta. 10.376>	Huc leuis atque illuc momentaque sumit utroque.
<ovid. meta. 10.377>	Nec modus et requies, nisi mors, reperitur amoris:
<ovid. meta. 10.378>	Mors placet. erigitur laqueoque innectere fauces
<ovid. meta. 10.379>	Destinat et zona summo de poste reuincta
<ovid. meta. 10.380>	"Care uale Cinyra causamque intellege mortis"
<ovid. meta. 10.381>	Dixit et aptabat pallenti uincula collo.
<ovid. meta. 10.382>	Murmura uerborum fidas nutricis ad aures
<ovid. meta. 10.383>	Peruenisse ferunt limen seruantis alumnae;
<ovid. meta. 10.384>	Surgit anus reseratque fores mortisque paratae
<ovid. meta. 10.385>	Instrumenta uidens spatio conclamat eodem
<ovid. meta. 10.386>	Seque ferit scinditque sinus ereptaque collo
<ovid. meta. 10.387>	Vincula dilaniat. tum denique flere uacauit,
<ovid. meta. 10.388>	Tum dare conplexus laqueique requirere causam.
<ovid. meta. 10.389>	Muta silet uirgo terramque inmota tuetur
<ovid. meta. 10.390>	Et deprensa dolet tardae conamina mortis;
<ovid. meta. 10.391>	Instat anus canosque suos et inania nudans
<ovid. meta. 10.392>	Vbera per cunas alimentaque prima precatur,
<ovid. meta. 10.393>	Vt sibi committat, quidquid dolet: illa rogantem
<ovid. meta. 10.394>	Auersata gemit; certa est exquirere nutrix
<ovid. meta. 10.395>	Nec solam spondere fidem. "dic" inquit "opemque
<ovid. meta. 10.396>	Me sine ferre tibi; non est mea pigra senectus:
<ovid. meta. 10.397>	Seu furor est, habeo, quae carmine sanet et herbis;
<ovid. meta. 10.398>	Siue aliquis nocuit, magico lustrabere ritu;
<ovid. meta. 10.399>	Ira deum siue est, sacris placabilis ira.
<ovid. meta. 10.400>	Quid rear ulterius? certe fortuna domusque
<ovid. meta. 10.401>	Sospes et in cursu est: uiuit genetrixque paterque."
<ovid. meta. 10.402>	Myrrha patre audito suspiria duxit ab imo
<ovid. meta. 10.403>	Pectore, nec nutrix etiamnum concipit ullum
<ovid. meta. 10.404>	Mente nefas aliquemque tamen praesentit amorem
<ovid. meta. 10.405>	Propositique tenax, quodcumque est, orat, ut ipsi
<ovid. meta. 10.406>	Indicet, et gremio lacrimantem tollit anili
<ovid. meta. 10.407>	Atque ita conplectens infirmis membra lacertis
<ovid. meta. 10.408>	"Sensimus" inquit, "amas! et in hoc mea (pone timorem)
<ovid. meta. 10.409>	Sedulitas erit apta tibi, nec sentiet umquam
<ovid. meta. 10.410>	Hoc pater." exsiluit gremio furibunda torumque
<ovid. meta. 10.411>	Ore premens "discede, precor, miseroque pudori
<ovid. meta. 10.412>	Parce" ait; instanti "discede, aut desine" dixit
<ovid. meta. 10.413>	"Quaerere, quid doleam: scelus est, quod scire laboras.
<ovid. meta. 10.414>	Horret anus tremulasque manus annisque metuque
<ovid. meta. 10.415>	Tendit et ante pedes supplex procumbit alumnae
<ovid. meta. 10.416>	Et modo blanditur, modo, si non conscia fiat,
<ovid. meta. 10.417>	Terret et indicium laquei coeptaeque minatur
<ovid. meta. 10.418>	Mortis et officium commisso spondet amori.
<ovid. meta. 10.419>	Extulit illa caput lacrimisque inpleuit obortis
<ovid. meta. 10.420>	Pectora nutricis conataque saepe fateri
<ovid. meta. 10.421>	Saepe tenet uocem pudibundaque uestibus ora
<ovid. meta. 10.422>	Texit et "o" dixit "felicem coniuge matrem!"
<ovid. meta. 10.423>	Hactenus, et gemuit. gelidos nutricis in artus
<ovid. meta. 10.424>	Ossaque (sensit enim) penetrat tremor, albaque toto
<ovid. meta. 10.425>	Vertice canities rigidis stetit hirta capillis,
<ovid. meta. 10.426>	Multaque, ut excuteret diros, si posset, amores,
<ovid. meta. 10.427>	Addidit; at uirgo scit se non falsa moneri,
<ovid. meta. 10.428>	Certa mori tamen est, si non potiatur amore.
<ovid. meta. 10.429>	"Viue" ait haec, "potiere tuo" - et non ausa "parente"
<ovid. meta. 10.430>	Dicere conticuit promissaque numine firmat.
<ovid. meta. 10.431>	Festa piae Cereris celebrabant annua matres
<ovid. meta. 10.432>	Illa, quibus niuea uelatae corpora ueste
<ovid. meta. 10.433>	Primitias frugum dant spicea serta suarum
<ovid. meta. 10.434>	Perque nouem noctes Venerem tactusque uiriles
<ovid. meta. 10.435>	In uetitis numerant. turba Cenchreis in illa
<ovid. meta. 10.436>	Regis adest coniunx arcanaque sacra frequentat.
<ovid. meta. 10.437>	Ergo, legitima uacuus dum coniuge lectus,
<ovid. meta. 10.438>	Nacta grauem uino Cinyram male sedula nutrix
<ovid. meta. 10.439>	Nomine mentito ueros exponit amores
<ovid. meta. 10.440>	Et faciem laudat; quaesitis uirginis annis
<ovid. meta. 10.441>	"Par" ait "est Myrrhae". quam postquam adducere iussa est
<ovid. meta. 10.442>	Vtque domum rediit, "gaude, mea" dixit "alumna:
<ovid. meta. 10.443>	Vicimus!" infelix non toto pectore sentit
<ovid. meta. 10.444>	Laetitiam uirgo, praesagaque pectora maerent,
<ovid. meta. 10.445>	Sed tamen et gaudet: tanta est discordia mentis.
<ovid. meta. 10.446>	Tempus erat, quo cuncta silent interque Triones
<ovid. meta. 10.447>	Flexerat obliquo plaustrum temone Bootes:
<ovid. meta. 10.448>	Ad facinus uenit illa suum. fugit aurea caelo
<ovid. meta. 10.449>	Luna, tegunt nigrae latitantia sidera nubes,
<ovid. meta. 10.450>	Nox caret igne suo; primus tegis, Icare, uultus
<ovid. meta. 10.451>	Erigoneque pio sacrata parentis amore.
<ovid. meta. 10.452>	Ter pedis offensi signo est reuocata, ter omen
<ovid. meta. 10.453>	Funereus bubo letali carmine fecit:
<ovid. meta. 10.454>	It tamen; et tenebrae minuunt noxque atra pudorem,
<ovid. meta. 10.455>	Nutricisque manum laeua tenet, altera motu
<ovid. meta. 10.456>	Caecum iter explorat. thalami iam limina tangit,
<ovid. meta. 10.457>	Iamque fores aperit, iam ducitur intus; at illi
<ovid. meta. 10.458>	Poplite succiduo genua intremuere, fugitque
<ovid. meta. 10.459>	Et color et sanguis, animusque relinquit euntem;
<ovid. meta. 10.460>	Quoque suo propior sceleri est, magis horret; et ausi
<ovid. meta. 10.461>	Paenitet et uellet non cognita posse reuerti.
<ovid. meta. 10.462>	Cunctantem longaeua manu deducit et alto
<ovid. meta. 10.463>	Admotam lecto cum traderet, "accipe" dixit,
<ovid. meta. 10.464>	"Ista tua est, Cinyra" deuotaque corpora iunxit.
<ovid. meta. 10.465>	Accipit obsceno genitor sua uiscera lecto
<ovid. meta. 10.466>	Virgineosque metus leuat hortaturque timentem.
<ovid. meta. 10.467>	Forsitan aetatis quoque nomine "filia" dixit:
<ovid. meta. 10.468>	Dixit et illa "pater", sceleri ne nomina desint.
<ovid. meta. 10.469>	Plena patris thalamis excedit et inpia diro
<ovid. meta. 10.470>	Semina fert utero conceptaque crimina portat.
<ovid. meta. 10.471>	Postera nox facinus geminat, nec finis in illa est;
<ovid. meta. 10.472>	Cum tandem Cinyras auidus cognoscere amantem
<ovid. meta. 10.473>	Post tot concubitus inlato lumine uidit
<ovid. meta. 10.474>	Et scelus et natam uerbisque dolore retentis
<ovid. meta. 10.475>	Pendenti nitidum uagina deripit ensem;
<ovid. meta. 10.476>	Myrrha fugit tenebrisque et caecae munere noctis
<ovid. meta. 10.477>	Intercepta neci est latosque uagata per agros
<ovid. meta. 10.478>	Palmiferos Arabas Panchaeaque rura reliquit
<ovid. meta. 10.479>	Perque nouem errauit redeuntis cornua lunae,
<ovid. meta. 10.480>	Cum tandem terra requieuit fessa Sabaea;
<ovid. meta. 10.481>	Vixque uteri portabat onus. tum nescia uoti
<ovid. meta. 10.482>	Atque inter mortisque metus et taedia uitae
<ovid. meta. 10.483>	Est tales conplexa preces: "o siqua patetis
<ovid. meta. 10.484>	Numina confessis, merui nec triste recuso
<ovid. meta. 10.485>	Supplicium. sed ne uiolem uiuosque superstes
<ovid. meta. 10.486>	Mortuaque extinctos, ambobus pellite regnis
<ovid. meta. 10.487>	Mutataeque mihi uitamque necemque negate."
<ovid. meta. 10.488>	Numen confessis aliquod patet: ultima certe
<ovid. meta. 10.489>	Vota suos habuere deos; nam crura loquentis
<ovid. meta. 10.490>	Terra superuenit, ruptosque obliqua per ungues
<ovid. meta. 10.491>	Porrigitur radix, longi firmamina trunci,
<ovid. meta. 10.492>	Ossaque robur agunt, mediaque manente medulla
<ovid. meta. 10.493>	Sanguis it in sucos, in magnos bracchia ramos,
<ovid. meta. 10.494>	In paruos digiti; duratur cortice pellis.
<ovid. meta. 10.495>	Iamque grauem crescens uterum praestrinxerat arbor
<ovid. meta. 10.496>	Pectoraque obruerat collumque operire parabat:
<ovid. meta. 10.497>	Non tulit illa moram uenientique obuia ligno
<ovid. meta. 10.498>	Subsedit mersitque suos in cortice uultus.
<ovid. meta. 10.499>	Quae quamquam amisit ueteres cum corpore sensus,
<ovid. meta. 10.500>	Flet tamen, et tepidae manant ex arbore guttae.
<ovid. meta. 10.501>	Est honor et lacrimis, stillataque robore murra
<ovid. meta. 10.502>	Nomen erile tenet nulloque tacebitur aeuo.
<ovid. meta. 10.503>	At male conceptus sub robore creuerat infans
<ovid. meta. 10.504>	Quaerebatque uiam, qua se genetrice relicta
<ovid. meta. 10.505>	Exsereret; media grauidus tumet arbore uenter,
<ovid. meta. 10.506>	Tendit onus matrem, neque habent sua uerba dolores,
<ovid. meta. 10.507>	Nec Lucina potest parientis uoce uocari.
<ovid. meta. 10.508>	Nitenti tamen est similis curuataque crebros
<ovid. meta. 10.509>	Dat gemitus arbor lacrimisque cadentibus umet.
<ovid. meta. 10.510>	Constitit ad ramos mitis Lucina dolentes
<ovid. meta. 10.511>	Admouitque manus et uerba puerpera dixit.
<ovid. meta. 10.512>	Arbor agit rimas et fissa cortice uiuum
<ovid. meta. 10.513>	Reddit onus, uagitque puer; quem mollibus herbis
<ovid. meta. 10.514>	Naides inpositum lacrimis unxere parentis.
<ovid. meta. 10.515>	Laudaret faciem Liuor quoque: qualia namque
<ovid. meta. 10.516>	Corpora nudorum tabula pinguntur Amorum,
<ovid. meta. 10.517>	Talis erat, sed, ne faciat discrimina cultus,
<ovid. meta. 10.518>	Aut huic adde leues aut illi deme pharetras.
<ovid. meta. 10.519>	Labitur occulte fallitque uolatilis aetas,
<ovid. meta. 10.520>	Et nihil est annis uelocius: ille sorore
<ovid. meta. 10.521>	Natus auoque suo, qui conditus arbore nuper,
<ovid. meta. 10.522>	Nuper erat genitus, modo formosissimus infans,
<ovid. meta. 10.523>	Iam iuuenis, iam uir, iam se formosior ipso est,
<ovid. meta. 10.524>	Iam placet et Veneri matrisque ulciscitur ignes.
<ovid. meta. 10.525>	Namque pharetratus dum dat puer oscula matri,
<ovid. meta. 10.526>	Inscius exstanti destrinxit harundine pectus:
<ovid. meta. 10.527>	Laesa manu natum dea reppulit; altius actum
<ovid. meta. 10.528>	Vulnus erat specie primoque fefellerat ipsam.
<ovid. meta. 10.529>	Capta uiri forma non iam Cythereia curat
<ovid. meta. 10.530>	Litora, non alto repetit Paphon aequore cinctam
<ovid. meta. 10.531>	Piscosamque Cnidon grauidamque Amathunta metallis;
<ovid. meta. 10.532>	Abstinet et caelo: caelo praefertur Adonis.
<ovid. meta. 10.533>	Hunc tenet, huic comes est, adsuetaque semper in umbra
<ovid. meta. 10.534>	Indulgere sibi formamque augere colendo,
<ovid. meta. 10.535>	Per iuga, per siluas dumosaque saxa uagatur
<ovid. meta. 10.536>	Fine genu uestem ritu succincta Dianae
<ovid. meta. 10.537>	Hortaturque canes tutaeque animalia praedae
<ovid. meta. 10.538>	Aut pronos lepores aut celsum in cornua ceruum
<ovid. meta. 10.539>	Aut agitat dammas: a fortibus abstinet apris
<ovid. meta. 10.540>	Raptoresque lupos armatosque unguibus ursos
<ovid. meta. 10.541>	Vitat et armenti saturatos caede leones.
<ovid. meta. 10.542>	Te quoque, ut hos timeas, siquid prodesse monendo
<ovid. meta. 10.543>	Posset, Adoni, monet "fortis" que "fugacibus esto"
<ovid. meta. 10.544>	Inquit, "in audaces non est audacia tuta.
<ovid. meta. 10.545>	Parce meo, iuuenis, temerarius esse periclo,
<ovid. meta. 10.546>	Neue feras, quibus arma dedit natura, lacesse,
<ovid. meta. 10.547>	Stet mihi ne magno tua gloria. non mouet aetas
<ovid. meta. 10.548>	Nec facies nec, quae Venerem mouere, leones
<ovid. meta. 10.549>	Saetigerosque sues oculosque animosque ferarum.
<ovid. meta. 10.550>	Fulmen habent acres et aduncis dentibus apri,
<ovid. meta. 10.551>	Inpetus est fuluis et uasta leonibus ira,
<ovid. meta. 10.552>	Inuisumque mihi genus est." quae causa roganti
<ovid. meta. 10.553>	"Dicam" ait "et ueteris monstrum mirabile culpae;
<ovid. meta. 10.554>	Sed labor insolitus iam me lassauit, et, ecce,
<ovid. meta. 10.555>	Opportuna sua blanditur populus umbra
<ovid. meta. 10.556>	Datque torum caespes: libet hac requiescere tecum.
<ovid. meta. 10.557>	Et requieuit humo pressitque et gramen et ipsum
<ovid. meta. 10.558>	Inque sinu iuuenis posita ceruice reclinis
<ovid. meta. 10.559>	Sic ait ac mediis interserit oscula uerbis:
<ovid. meta. 10.560>	"Forsitan audieris aliquam certamine cursus
<ovid. meta. 10.561>	Veloces superasse uiros: non fabula rumor
<ovid. meta. 10.562>	Ille fuit (superabat enim), nec dicere posses,
<ovid. meta. 10.563>	Laude pedum formaene bono praestantior esset.
<ovid. meta. 10.564>	Scitanti deus huic de coniuge "coniuge" dixit
<ovid. meta. 10.565>	"Nil opus est, Atalanta, tibi. fuge coniugis usum.
<ovid. meta. 10.566>	Nec tamen effugies teque ipsa uiua carebis."
<ovid. meta. 10.567>	Territa sorte dei per opacas innuba siluas
<ovid. meta. 10.568>	Viuit et instantem turbam uiolenta procorum
<ovid. meta. 10.569>	Condicione fugat, "nec sum potienda, nisi" inquit
<ovid. meta. 10.570>	"Victa prius cursu. pedibus contendite mecum:
<ovid. meta. 10.571>	Praemia ueloci coniunx thalamique dabuntur,
<ovid. meta. 10.572>	Mors pretium tardis. ea lex certaminis esto."
<ovid. meta. 10.573>	Illa quidem inmitis, sed (tanta potentia formae est)
<ovid. meta. 10.574>	Venit ad hanc legem temeraria turba procorum.
<ovid. meta. 10.575>	Sederat Hippomenes cursus spectator iniqui
<ovid. meta. 10.576>	Et "petitur cuiquam per tanta pericula coniunx?"
<ovid. meta. 10.577>	Dixerat ac nimios iuuenum damnarat amores;
<ovid. meta. 10.578>	Vt faciem et posito corpus uelamine uidit,
<ovid. meta. 10.579>	Quale meum, uel quale tuum, si femina fias,
<ovid. meta. 10.580>	Obstipuit tollensque manus "ignoscite" dixit
<ovid. meta. 10.581>	"Quos modo culpaui! nondum mihi praemia nota,
<ovid. meta. 10.582>	Quae peteretis, erant." laudando concipit ignes
<ovid. meta. 10.583>	Et ne quis iuuenum currat uelocius optat
<ovid. meta. 10.584>	Inuidiaque timet. "sed cur certaminis huius
<ovid. meta. 10.585>	Intemptata mihi fortuna relinquitur?" inquit,
<ovid. meta. 10.586>	"Audentes deus ipse iuuat." dum talia secum
<ovid. meta. 10.587>	Exigit Hippomenes, passu uolat alite uirgo.
<ovid. meta. 10.588>	Quae quamquam Scythica non setius ire sagitta
<ovid. meta. 10.589>	Aonio uisa est iuueni, tamen ille decorem
<ovid. meta. 10.590>	Miratur magis, et cursus facit ille decorem.
<ovid. meta. 10.591>	Aura refert ablata citis talaria plantis,
<ovid. meta. 10.592>	Tergaque iactantur crines per eburnea, quaeque
<ovid. meta. 10.593>	Poplitibus suberant picto genualia limbo,
<ovid. meta. 10.594>	Inque puellari corpus candore ruborem
<ovid. meta. 10.595>	Traxerat, haud aliter, quam cum super atria uelum
<ovid. meta. 10.596>	Candida purpureum simulatas inficit umbras.
<ovid. meta. 10.597>	Dum notat haec hospes, decursa nouissima meta est,
<ovid. meta. 10.598>	Et tegitur festa uictrix Atalanta corona.
<ovid. meta. 10.599>	Dant gemitum uicti penduntque ex foedere poenas.
<ovid. meta. 10.600>	Non tamen euentu iuuenis deterritus horum
<ovid. meta. 10.601>	Constitit in medio uultuque in uirgine fixo
<ovid. meta. 10.602>	"Quid facilem titulum superando quaeris inertes?
<ovid. meta. 10.603>	Mecum confer" ait, "seu me fortuna potentem
<ovid. meta. 10.604>	Fecerit, a tanto non indignabere uinci:
<ovid. meta. 10.605>	Namque mihi genitor Megareus Onchestius, illi
<ovid. meta. 10.606>	Est Neptunus auus, pronepos ego regis aquarum,
<ovid. meta. 10.607>	Nec uirtus citra genus est; seu uincar, habebis
<ovid. meta. 10.608>	Hippomene uicto magnum et memorabile nomen."
<ovid. meta. 10.609>	Talia dicentem molli Schoeneia uultu
<ovid. meta. 10.610>	Adspicit et dubitat, superari an uincere malit,
<ovid. meta. 10.611>	Atque ita "quis deus hunc formosis" inquit "iniquus
<ovid. meta. 10.612>	Perdere uult caraeque iubet discrimine uitae
<ovid. meta. 10.613>	Coniugium petere hoc? non sum me iudice tanti.
<ovid. meta. 10.614>	Nec forma tangor (poteram tamen hac quoque tangi),
<ovid. meta. 10.615>	Sed quod adhuc puer est: non me mouet ipse, sed aetas.
<ovid. meta. 10.616>	Quid, quod inest uirtus et mens interrita leti?
<ovid. meta. 10.617>	Quid, quod ab aequorea numeratur origine quartus?
<ovid. meta. 10.618>	Quid, quod amat tantique putat conubia nostra,
<ovid. meta. 10.619>	Vt pereat, si me fors illi dura negarit?
<ovid. meta. 10.620>	Dum licet, hospes, abi thalamosque relinque cruentos!
<ovid. meta. 10.621>	Coniugium crudele meum est: tibi nubere nulla
<ovid. meta. 10.622>	Nolet, et optari potes a sapiente puella.
<ovid. meta. 10.623>	Cur tamen est mihi cura tui tot iam ante peremptis?
<ovid. meta. 10.624>	Viderit! intereat, quoniam tot caede procorum
<ovid. meta. 10.625>	Admonitus non est agiturque in taedia uitae.
<ovid. meta. 10.626>	Occidet hic igitur, uoluit quia uiuere mecum,
<ovid. meta. 10.627>	Indignamque necem pretium patietur amoris?
<ovid. meta. 10.628>	Non erit inuidiae uictoria nostra ferendae.
<ovid. meta. 10.629>	Sed non culpa mea est. utinam desistere uelles!
<ovid. meta. 10.630>	Aut, quoniam es demens, utinam uelocior esses!
<ovid. meta. 10.631>	A quam uirgineus puerili uultus in ore est!
<ovid. meta. 10.632>	A, miser Hippomene, nollem tibi uisa fuissem!
<ovid. meta. 10.633>	Viuere dignus eras; quodsi felicior essem
<ovid. meta. 10.634>	Nec mihi coniugium fata inportuna negarent,
<ovid. meta. 10.635>	Vnus eras, cum quo sociare cubilia uellem."
<ovid. meta. 10.636>	Dixerat, utque rudis primoque cupidine tacta,
<ovid. meta. 10.637>	Quid facit, ignorans amat et non sentit amorem.
<ovid. meta. 10.638>	Iam solitos poscunt cursus populusque paterque,
<ovid. meta. 10.639>	Cum me sollicita proles Neptunia uoce
<ovid. meta. 10.640>	Inuocat Hippomenes "Cytherea" que "conprecor ausis
<ovid. meta. 10.641>	Adsit" ait "nostris et, quos dedit, adiuuet ignes."
<ovid. meta. 10.642>	Detulit aura preces ad me non inuida blandas,
<ovid. meta. 10.643>	Motaque sum, fateor, nec opis mora longa dabatur.
<ovid. meta. 10.644>	Est ager, indigenae Tamasenum nomine dicunt,
<ovid. meta. 10.645>	Telluris Cypriae pars optima, quam mihi prisci
<ovid. meta. 10.646>	Sacrauere senes templisque accedere dotem
<ovid. meta. 10.647>	Hanc iussere meis; medio nitet arbor in aruo,
<ovid. meta. 10.648>	Fulua coma, fuluo ramis crepitantibus auro.
<ovid. meta. 10.649>	Hinc tria forte mea ueniens decerpta ferebam
<ovid. meta. 10.650>	Aurea poma manu nullique uidenda nisi ipsi
<ovid. meta. 10.651>	Hippomenen adii docuique, quis usus in illis.
<ovid. meta. 10.652>	Signa tubae dederant, cum carcere pronus uterque
<ovid. meta. 10.653>	Emicat et summam celeri pede libat harenam:
<ovid. meta. 10.654>	Posse putes illos sicco freta radere passu
<ovid. meta. 10.655>	Et segetis canae stantes percurrere aristas.
<ovid. meta. 10.656>	Adiciunt animos iuueni clamorque fauorque
<ovid. meta. 10.657>	Verbaque dicentum "nunc, nunc incumbere tempus,
<ovid. meta. 10.658>	Hippomene, propera! nunc uiribus utere totis!
<ovid. meta. 10.659>	Pelle moram! uinces." dubium, Megareius heros
<ovid. meta. 10.660>	Gaudeat an uirgo magis his Schoeneia dictis.
<ovid. meta. 10.661>	O quotiens, cum iam posset transire, morata est
<ovid. meta. 10.662>	Spectatosque diu uultus inuita reliquit!
<ovid. meta. 10.663>	Aridus e lasso ueniebat anhelitus ore,
<ovid. meta. 10.664>	Metaque erat longe: tum denique de tribus unum
<ovid. meta. 10.665>	Fetibus arboreis proles Neptunia misit.
<ovid. meta. 10.666>	Obstipuit uirgo nitidique cupidine pomi
<ovid. meta. 10.667>	Declinat cursus aurumque uolubile tollit.
<ovid. meta. 10.668>	Praeterit Hippomenes: resonant spectacula plausu.
<ovid. meta. 10.669>	Illa moram celeri cessataque tempora cursu
<ovid. meta. 10.670>	Corrigit atque iterum iuuenem post terga relinquit
<ovid. meta. 10.671>	Et rursus pomi iactu remorata secundi
<ovid. meta. 10.672>	Consequitur transitque uirum. pars ultima cursus
<ovid. meta. 10.673>	Restabat; "nunc" inquit "ades, dea muneris auctor!"
<ovid. meta. 10.674>	Inque latus campi, quo tardius illa rediret,
<ovid. meta. 10.675>	Iecit ab obliquo nitidum iuuenaliter aurum.
<ovid. meta. 10.676>	An peteret, uirgo uisa est dubitare: coegi
<ovid. meta. 10.677>	Tollere et adieci sublato pondera malo
<ovid. meta. 10.678>	Inpediique oneris pariter grauitate moraque,
<ovid. meta. 10.679>	Neue meus sermo cursu sit tardior ipso,
<ovid. meta. 10.680>	Praeterita est uirgo: duxit sua praemia uictor.
<ovid. meta. 10.681>	Dignane, cui grates ageret, cui turis honorem
<ovid. meta. 10.682>	Ferret, Adoni, fui? nec grates inmemor egit
<ovid. meta. 10.683>	Nec mihi tura dedit. subitam conuertor in iram
<ovid. meta. 10.684>	Contemptuque dolens, ne sim spernenda futuris,
<ovid. meta. 10.685>	Exemplo caueo meque ipsa exhortor in ambos.
<ovid. meta. 10.686>	Templa, deum Matri quae quondam clarus Echion
<ovid. meta. 10.687>	Fecerat ex uoto, nemorosis abdita siluis,
<ovid. meta. 10.688>	Transibant, et iter longum requiescere suasit.
<ovid. meta. 10.689>	Illic concubitus intempestiua cupido
<ovid. meta. 10.690>	Occupat Hippomenen a numine concita nostro.
<ovid. meta. 10.691>	Luminis exigui fuerat prope templa recessus
<ovid. meta. 10.692>	Speluncae similis, natiuo pumice tectus,
<ovid. meta. 10.693>	Religione sacer prisca, quo multa sacerdos
<ovid. meta. 10.694>	Lignea contulerat ueterum simulacra deorum:
<ovid. meta. 10.695>	Hunc init et uetito temerat sacraria probro.
<ovid. meta. 10.696>	Sacra retorserunt oculos, turritaque Mater
<ovid. meta. 10.697>	An Stygia sontes dubitauit mergeret unda;
<ovid. meta. 10.698>	Poena leuis uisa est. ergo modo leuia fuluae
<ovid. meta. 10.699>	Colla iubae uelant, digiti curuantur in ungues,
<ovid. meta. 10.700>	Ex umeris armi fiunt, in pectora totum
<ovid. meta. 10.701>	Pondus abit, summae cauda uerruntur harenae.
<ovid. meta. 10.702>	Iram uultus habet, pro uerbis murmura reddunt,
<ovid. meta. 10.703>	Pro thalamis celebrant siluas aliisque timendi
<ovid. meta. 10.704>	Dente premunt domito Cybeleia frena leones.
<ovid. meta. 10.705>	Hos tu, care mihi, cumque his genus omne ferarum,
<ovid. meta. 10.706>	Quod non terga fugae, sed pugnae pectora praebet,
<ovid. meta. 10.707>	Effuge, ne uirtus tua sit damnosa duobus."
<ovid. meta. 10.708>	Illa quidem monuit iunctisque per aera cygnis
<ovid. meta. 10.709>	Carpit iter, sed stat monitis contraria uirtus.
<ovid. meta. 10.710>	Forte suem latebris uestigia certa secuti
<ovid. meta. 10.711>	Exciuere canes, siluisque exire parantem
<ovid. meta. 10.712>	Fixerat obliquo iuuenis Cinyreius ictu;
<ovid. meta. 10.713>	Protinus excussit pando uenabula rostro
<ovid. meta. 10.714>	Sanguine tincta suo trepidumque et tuta petentem
<ovid. meta. 10.715>	Trux aper insequitur totosque sub inguine dentes
<ovid. meta. 10.716>	Abdidit et fulua moribundum strauit harena.
<ovid. meta. 10.717>	Vecta leui curru medias Cytherea per auras
<ovid. meta. 10.718>	Cypron olorinis nondum peruenerat alis:
<ovid. meta. 10.719>	Agnouit longe gemitum morientis et albas
<ovid. meta. 10.720>	Flexit aues illuc, utque aethere uidit ab alto
<ovid. meta. 10.721>	Exanimem inque suo iactantem sanguine corpus,
<ovid. meta. 10.722>	Desiluit pariterque sinum pariterque capillos
<ovid. meta. 10.723>	Rupit et indignis percussit pectora palmis
<ovid. meta. 10.724>	Questaque cum fatis "at non tamen omnia uestri
<ovid. meta. 10.725>	Iuris erunt" dixit; "luctus monimenta manebunt
<ovid. meta. 10.726>	Semper, Adoni, mei, repetitaque mortis imago
<ovid. meta. 10.727>	Annua plangoris peraget simulamina nostri.
<ovid. meta. 10.728>	At cruor in florem mutabitur. an tibi quondam
<ovid. meta. 10.729>	Femineos artus in olentes uertere mentas,
<ovid. meta. 10.730>	Persephone, licuit, nobis Cinyreius heros
<ovid. meta. 10.731>	Inuidiae mutatus erit?" sic fata cruorem
<ovid. meta. 10.732>	Nectare odorato sparsit, qui tactus ab illo
<ovid. meta. 10.733>	Intumuit sic, ut fuluo perlucida caelo
<ovid. meta. 10.734>	Surgere bulla solet, nec plena longior hora
<ovid. meta. 10.735>	Facta mora est, cum flos de sanguine concolor ortus,
<ovid. meta. 10.736>	Qualem, quae lento celant sub cortice granum,
<ovid. meta. 10.737>	Punica ferre solent, breuis est tamen usus in illo;
<ovid. meta. 10.738>	Namque male haerentem et nimia leuitate caducum
<ovid. meta. 10.739>	Excutiunt idem, qui praestant nomina, uenti."
<ovid. meta. 11.1>	Carmine dum tali siluas animosque ferarum
<ovid. meta. 11.2>	Threicius uates et saxa sequentia ducit,
<ovid. meta. 11.3>	Ecce nurus Ciconum tectae lymphata ferinis
<ovid. meta. 11.4>	Pectora uelleribus tumuli de uertice cernunt
<ovid. meta. 11.5>	Orphea percussis sociantem carmina neruis.
<ovid. meta. 11.6>	E quibus una leues iactato crine per auras
<ovid. meta. 11.7>	"En" ait "en, hic est nostri contemptor!" et hastam
<ovid. meta. 11.8>	Vatis Apollinei uocalia misit in ora,
<ovid. meta. 11.9>	Quae foliis praesuta notam sine uulnere fecit;
<ovid. meta. 11.10>	Alterius telum lapis est, qui missus in ipso
<ovid. meta. 11.11>	Aere concentu uictus uocisque lyraeque est,
<ovid. meta. 11.12>	Ac ueluti supplex pro tam furialibus ausis
<ovid. meta. 11.13>	Ante pedes iacuit. sed enim temeraria crescunt
<ovid. meta. 11.14>	Bella, modusque abiit, insanaque regnat Erinys.
<ovid. meta. 11.15>	Cunctaque tela forent cantu mollita, sed ingens
<ovid. meta. 11.16>	Clamor et infracto Berecyntia tibia cornu
<ovid. meta. 11.17>	Tympanaque et plausus et Bacchei ululatus
<ovid. meta. 11.18>	Obstrepuere sono citharae. tum denique saxa
<ovid. meta. 11.19>	Non exauditi rubuerunt sanguine uatis.
<ovid. meta. 11.20>	Ac primum attonitas etiamnum uoce canentis
<ovid. meta. 11.21>	Innumeras uolucres anguesque agmenque ferarum
<ovid. meta. 11.22>	Maenades Orphei titulum rapuere theatri.
<ovid. meta. 11.23>	Inde cruentatis uertuntur in Orphea dextris
<ovid. meta. 11.24>	Et coeunt, ut aues, si quando luce uagantem
<ovid. meta. 11.25>	Noctis auem cernunt, structoque utrimque theatro
<ovid. meta. 11.26>	Ceu matutina ceruus periturus harena
<ovid. meta. 11.27>	Praeda canum est; uatemque petunt et fronde uirentes
<ovid. meta. 11.28>	Coniciunt thyrsos non haec in munera factos.
<ovid. meta. 11.29>	Hae glaebas, illae direptos arbore ramos,
<ovid. meta. 11.30>	Pars torquent silices; neu desint tela furori,
<ovid. meta. 11.31>	Forte boues presso subigebant uomere terram,
<ovid. meta. 11.32>	Nec procul hinc multo fructum sudore parantes
<ovid. meta. 11.33>	Dura lacertosi fodiebant arua coloni;
<ovid. meta. 11.34>	Agmine qui uiso fugiunt operisque relinquunt
<ovid. meta. 11.35>	Arma sui, uacuosque iacent dispersa per agros
<ovid. meta. 11.36>	Sarculaque rastrique graues longique ligones.
<ovid. meta. 11.37>	Quae postquam rapuere ferae cornuque minaci
<ovid. meta. 11.38>	Diuulsere boues, ad uatis fata recurrunt
<ovid. meta. 11.39>	Tendentemque manus atque illo tempore primum
<ovid. meta. 11.40>	Inrita dicentem nec quicquam uoce mouentem
<ovid. meta. 11.41>	Sacrilegae perimunt, perque os, pro Iuppiter, illud
<ovid. meta. 11.42>	Auditum saxis intellectumque ferarum
<ovid. meta. 11.43>	Sensibus in uentos anima exhalata recessit.
<ovid. meta. 11.44>	Te maestae uolucres, Orpheu, te turba ferarum,
<ovid. meta. 11.45>	Te rigidi silices, tua carmina saepe secutae
<ovid. meta. 11.46>	Fleuerunt siluae; positis te frondibus arbor
<ovid. meta. 11.47>	Tonsa comas luxit; lacrimis quoque flumina dicunt
<ovid. meta. 11.48>	Increuisse suis, obstrusaque carbasa pullo
<ovid. meta. 11.49>	Naides et dryades passosque habuere capillos.
<ovid. meta. 11.50>	Membra iacent diuersa locis, caput, Hebre, lyramque
<ovid. meta. 11.51>	Excipis, et (mirum!), medio dum labitur amne,
<ovid. meta. 11.52>	Flebile nescio quid queritur lyra, flebile lingua
<ovid. meta. 11.53>	Murmurat exanimis, respondent flebile ripae.
<ovid. meta. 11.54>	Iamque mare inuectae flumen populare relinquunt
<ovid. meta. 11.55>	Et Methymnaeae potiuntur litore Lesbi:
<ovid. meta. 11.56>	Hic ferus expositum peregrinis anguis harenis
<ovid. meta. 11.57>	Os petit et sparsos stillanti rore capillos.
<ovid. meta. 11.57a>	[Lambit et hymniferos inhiat diuellere uultus]
<ovid. meta. 11.58>	Tandem Phoebus adest morsusque inferre parantem
<ovid. meta. 11.59>	Arcet et in lapidem rictus serpentis apertos
<ovid. meta. 11.60>	Congelat et patulos, ut erant, indurat hiatus.
<ovid. meta. 11.61>	Vmbra subit terras et, quae loca uiderat ante,
<ovid. meta. 11.62>	Cuncta recognoscit quaerensque per arua piorum
<ovid. meta. 11.63>	Inuenit Eurydicen cupidisque amplectitur ulnis.
<ovid. meta. 11.64>	Hic modo coniunctis spatiantur passibus ambo:
<ovid. meta. 11.65>	Nunc praecedentem sequitur, nunc praeuius anteit
<ovid. meta. 11.66>	Eurydicenque suam iam tuto respicit Orpheus.
<ovid. meta. 11.67>	Non inpune tamen scelus hoc sinit esse Lyaeus
<ovid. meta. 11.68>	Amissoque dolens sacrorum uate suorum
<ovid. meta. 11.69>	Protinus in siluis matres Edonidas omnes,
<ovid. meta. 11.70>	Quae uidere nefas, torta radice ligauit.
<ovid. meta. 11.71>	Quippe pedum digitos, in quantum est quaeque secuta,
<ovid. meta. 11.72>	Traxit et in solidam detrusit acumina terram,
<ovid. meta. 11.73>	Vtque suum laqueis, quos callidus abdidit auceps,
<ovid. meta. 11.74>	Crus ubi commisit uolucris sensitque teneri,
<ovid. meta. 11.75>	Plangitur ac trepidans adstringit uincula motu,
<ovid. meta. 11.76>	Sic, ut quaeque solo defixa cohaeserat harum,
<ovid. meta. 11.77>	Exsternata fugam frustra temptabat; at illam
<ovid. meta. 11.78>	Lenta tenet radix exsultantemque coercet,
<ovid. meta. 11.79>	Dumque ubi sint digiti, dum pes ubi quaerit et ungues,
<ovid. meta. 11.80>	Adspicit in teretes lignum succedere suras
<ovid. meta. 11.81>	Et conata femur maerenti plangere dextra
<ovid. meta. 11.82>	Robora percussit: pectus quoque robora fiunt,
<ovid. meta. 11.83>	Robora sunt umeri, porrectaque bracchia ueros
<ovid. meta. 11.84>	Esse putes ramos et non fallere putando.
<ovid. meta. 11.85>	Nec satis hoc Baccho est: ipsos quoque deserit agros
<ovid. meta. 11.86>	Cumque choro meliore sui uineta Timoli
<ovid. meta. 11.87>	Pactolonque petit, quamuis non aureus illo
<ovid. meta. 11.88>	Tempore nec caris erat inuidiosus harenis.
<ovid. meta. 11.89>	Hunc adsueta cohors Satyri Bacchaeque frequentant,
<ovid. meta. 11.90>	At Silenus abest. titubantem annisque meroque
<ovid. meta. 11.91>	Ruricolae cepere Phryges uinctumque coronis
<ovid. meta. 11.92>	Ad regem duxere Midan, cui Thracius Orpheus
<ovid. meta. 11.93>	Orgia tradiderat cum Cecropio Eumolpo.
<ovid. meta. 11.94>	Quem simul agnouit socium comitemque sacrorum,
<ovid. meta. 11.95>	Hospitis aduentu festum genialiter egit
<ovid. meta. 11.96>	Per bis quinque dies et iunctas ordine noctes.
<ovid. meta. 11.97>	Et iam stellarum sublime coegerat agmen
<ovid. meta. 11.98>	Lucifer undecimus, Lydos cum laetus in agros
<ovid. meta. 11.99>	Rex uenit et iuueni Silenum reddit alumno.
<ovid. meta. 11.100>	Huic deus optandi gratum, sed inutile fecit
<ovid. meta. 11.101>	Muneris arbitrium gaudens altore recepto.
<ovid. meta. 11.102>	Ille male usurus donis ait: "effice, quidquid
<ovid. meta. 11.103>	Corpore contigero, fuluum uertatur in aurum."
<ovid. meta. 11.104>	Adnuit optatis nocituraque munera soluit
<ovid. meta. 11.105>	Liber et indoluit, quod non meliora petisset.
<ovid. meta. 11.106>	Laetus abit gaudetque malo Berecyntius heros
<ovid. meta. 11.107>	Pollicitique fidem tangendo singula temptat,
<ovid. meta. 11.108>	Vixque sibi credens, non alta fronde uirentem
<ovid. meta. 11.109>	Ilice detraxit uirgam: uirga aurea facta est;
<ovid. meta. 11.110>	Tollit humo saxum: saxum quoque palluit auro;
<ovid. meta. 11.111>	Contigit et glaebam: contactu glaeba potenti
<ovid. meta. 11.112>	Massa fit; arentes Cereris decerpsit aristas:
<ovid. meta. 11.113>	Aurea messis erat; demptum tenet arbore pomum:
<ovid. meta. 11.114>	Hesperidas donasse putes; si postibus altis
<ovid. meta. 11.115>	Admouit digitos, postes radiare uidentur.
<ovid. meta. 11.116>	Ille etiam liquidis palmas ubi lauerat undis,
<ovid. meta. 11.117>	Vnda fluens palmis Danaen eludere posset.
<ovid. meta. 11.117a>	[Corporis et membris resplenduit aurea uestis]
<ovid. meta. 11.118>	Vix spes ipse suas animo capit aurea fingens
<ovid. meta. 11.119>	Omnia; gaudenti mensas posuere ministri
<ovid. meta. 11.120>	Exstructas dapibus nec tostae frugis egentes.
<ovid. meta. 11.121>	Tum uero, siue ille sua Cerealia dextra
<ovid. meta. 11.122>	Munera contigerat, Cerealia dona rigebant;
<ovid. meta. 11.123>	Siue dapes auido conuellere dente parabat,
<ovid. meta. 11.124>	Lammina fulua dapes admoto dente premebat;
<ovid. meta. 11.125>	Miscuerat puris auctorem muneris undis:
<ovid. meta. 11.126>	Fusile per rictus aurum fluitare uideres.
<ovid. meta. 11.127>	Attonitus nouitate mali diuesque miserque
<ovid. meta. 11.128>	Effugere optat opes et, quae modo uouerat, odit.
<ovid. meta. 11.129>	Copia nulla famem releuat, sitis arida guttur
<ovid. meta. 11.130>	Vrit, et inuiso meritus torquetur ab auro
<ovid. meta. 11.131>	Ad caelumque manus et splendida bracchia tollens
<ovid. meta. 11.132>	"Da ueniam, Lenaee pater! peccauimus" inquit,
<ovid. meta. 11.133>	"Sed miserere, precor, speciosoque eripe damno."
<ovid. meta. 11.134>	Mite deum numen: Bacchus peccasse fatentem
<ovid. meta. 11.135>	Restituit factique fide data munera soluit.
<ovid. meta. 11.136>	"Neue male optato maneas circumlitus auro,
<ovid. meta. 11.137>	Vade" ait "ad magnis uicinum Sardibus amnem
<ovid. meta. 11.138>	Perque iugum ripae labentibus obuius undis
<ovid. meta. 11.139>	Carpe uiam, donec uenias ad fluminis ortus,
<ovid. meta. 11.140>	Spumigeroque tuum fonti, qua plurimus exit,
<ovid. meta. 11.141>	Subde caput corpusque simul, simul elue crimen."
<ovid. meta. 11.142>	Rex iussae succedit aquae; uis aurea tinxit
<ovid. meta. 11.143>	Flumen et humano de corpore cessit in amnem.
<ovid. meta. 11.144>	Nunc quoque iam ueteris percepto semine uenae
<ovid. meta. 11.145>	Arua rigent auro madidis pallentia glaebis.
<ovid. meta. 11.146>	Ille perosus opes siluas et rura colebat
<ovid. meta. 11.147>	Panaque montanis habitantem semper in antris,
<ovid. meta. 11.148>	Pingue sed ingenium mansit, nocituraque, ut ante,
<ovid. meta. 11.149>	Rursus erant domino stultae praecordia mentis.
<ovid. meta. 11.150>	Nam freta prospiciens late riget arduus alto
<ovid. meta. 11.151>	Tmolus in ascensu cliuoque extensus utroque
<ovid. meta. 11.152>	Sardibus hinc, illinc paruis finitur Hypaepis.
<ovid. meta. 11.153>	Pan ibi dum teneris iactat sua carmina nymphis
<ovid. meta. 11.154>	Et leue cerata modulatur harundine carmen
<ovid. meta. 11.155>	Ausus Apollineos prae se contemnere cantus,
<ovid. meta. 11.156>	Iudice sub Tmolo certamen uenit ad inpar.
<ovid. meta. 11.157>	Monte suo senior iudex consedit et aures
<ovid. meta. 11.158>	Liberat arboribus; quercu coma caerula tantum
<ovid. meta. 11.159>	Cingitur, et pendent circum caua tempora glandes.
<ovid. meta. 11.160>	Isque deum pecoris spectans "in iudice" dixit
<ovid. meta. 11.161>	"Nulla mora est." calamis agrestibus insonat ille
<ovid. meta. 11.162>	Barbaricoque Midan (aderat nam forte canenti)
<ovid. meta. 11.163>	Carmine delenit; post hunc sacer ora retorsit
<ovid. meta. 11.164>	Tmolus ad os Phoebi; uultum sua silua secuta est.
<ovid. meta. 11.165>	Ille caput flauum lauro Parnaside uinctus
<ovid. meta. 11.166>	Verrit humum Tyrio saturata murice palla
<ovid. meta. 11.167>	Instructamque fidem gemmis et dentibus Indis
<ovid. meta. 11.168>	Sustinet a laeua; tenuit manus altera plectrum:
<ovid. meta. 11.169>	Artificis status ipse fuit; tum stamina docto
<ovid. meta. 11.170>	Pollice sollicitat, quorum dulcedine captus
<ovid. meta. 11.171>	Pana iubet Tmolus citharae submittere cannas.
<ovid. meta. 11.172>	Iudicium sanctique placet sententia montis
<ovid. meta. 11.173>	Omnibus; arguitur tamen atque iniusta uocatur
<ovid. meta. 11.174>	Vnius sermone Midae. nec Delius aures
<ovid. meta. 11.175>	Humanam stolidas patitur retinere figuram,
<ovid. meta. 11.176>	Sed trahit in spatium uillisque albentibus inplet
<ovid. meta. 11.177>	Instabilesque imas facit et dat posse moueri;
<ovid. meta. 11.178>	Cetera sunt hominis: partem damnatur in unam
<ovid. meta. 11.179>	Induiturque aures lente gradientis aselli.
<ovid. meta. 11.180>	Ille quidem celare cupit turpique pudore
<ovid. meta. 11.181>	Tempora purpureis temptat uelare tiaris;
<ovid. meta. 11.182>	Sed solitus longos ferro resecare capillos
<ovid. meta. 11.183>	Viderat hoc famulus; qui cum nec prodere uisum
<ovid. meta. 11.184>	Dedecus auderet cupiens efferre sub auras
<ovid. meta. 11.185>	Nec posset reticere tamen, secedit humumque
<ovid. meta. 11.186>	Effodit et, domini quales aspexerit aures,
<ovid. meta. 11.187>	Voce refert parua terraeque inmurmurat haustae
<ovid. meta. 11.188>	Indiciumque suae uocis tellure regesta
<ovid. meta. 11.189>	Obruit et scrobibus tacitus discedit opertis.
<ovid. meta. 11.190>	Creber harundinibus tremulis ibi surgere lucus
<ovid. meta. 11.191>	Coepit et, ut primum pleno maturuit anno,
<ovid. meta. 11.192>	Prodidit agricolam: leni nam motus ab austro
<ovid. meta. 11.193>	Obruta uerba refert dominique coarguit aures.
<ovid. meta. 11.194>	Vltus abit Tmolo liquidumque per aera uectus
<ovid. meta. 11.195>	Angustum citra pontum Nepheleidos Helles
<ovid. meta. 11.196>	Laomedonteis Latoius adstitit aruis;
<ovid. meta. 11.197>	Dextera Sigei, Rhoetei laeua profundi
<ovid. meta. 11.198>	Ara Panomphaeo uetus est sacrata Tonanti.
<ovid. meta. 11.199>	Inde nouae primum moliri moenia Troiae
<ovid. meta. 11.200>	Laomedonta uidet susceptaque magna labore
<ovid. meta. 11.201>	Crescere difficili nec opes exposcere paruas
<ovid. meta. 11.202>	Cumque tridentigero tumidi genitore profundi
<ovid. meta. 11.203>	Mortalem induitur formam Phrygiaeque tyranno
<ovid. meta. 11.204>	Aedificat muros pactus pro moenibus aurum.
<ovid. meta. 11.205>	Stabat opus: pretium rex infitiatur et addit,
<ovid. meta. 11.206>	Perfidiae cumulum, falsis periuria uerbis.
<ovid. meta. 11.207>	"Non inpune feres" rector maris inquit et omnes
<ovid. meta. 11.208>	Inclinauit aquas ad auarae litora Troiae
<ovid. meta. 11.209>	Inque freti formam terras conuertit opesque
<ovid. meta. 11.210>	Abstulit agricolis et fluctibus obruit agros.
<ovid. meta. 11.211>	Poena neque haec satis est: regis quoque filia monstro
<ovid. meta. 11.212>	Poscitur aequoreo. quam dura ad saxa reuinctam
<ovid. meta. 11.213>	Vindicat Alcides promissaque munera dictos
<ovid. meta. 11.214>	Poscit equos, tantique operis mercede negata
<ovid. meta. 11.215>	Bis periura capit superatae moenia Troiae.
<ovid. meta. 11.216>	Nec pars militiae, Telamon, sine honore recessit
<ovid. meta. 11.217>	Hesioneque data potitur; nam coniuge Peleus
<ovid. meta. 11.218>	Clarus erat diua nec aui magis ille superbit
<ovid. meta. 11.219>	Nomine quam soceri, siquidem Iouis esse nepotem
<ovid. meta. 11.220>	Contigit haud uni, coniunx dea contigit uni.
<ovid. meta. 11.221>	Namque senex Thetidi Proteus "dea" dixerat "undae,
<ovid. meta. 11.222>	Concipe: mater eris iuuenis, qui fortibus annis
<ovid. meta. 11.223>	Acta patris uincet maiorque uocabitur illo."
<ovid. meta. 11.224>	Ergo, ne quicquam mundus Ioue maius haberet,
<ovid. meta. 11.225>	Quamuis haud tepidos sub pectore senserat ignes,
<ovid. meta. 11.226>	Iuppiter aequoreae Thetidis conubia fugit
<ovid. meta. 11.227>	In suaque Aeaciden succedere uota nepotem
<ovid. meta. 11.228>	Iussit et amplexus in uirginis ire marinae.
<ovid. meta. 11.229>	Est sinus Haemoniae curuos falcatus in arcus;
<ovid. meta. 11.230>	Bracchia procurrunt, ubi, si foret altior unda,
<ovid. meta. 11.231>	Portus erat; summis inductum est aequor harenis.
<ovid. meta. 11.232>	Litus habet solidum, quod nec uestigia seruet
<ovid. meta. 11.233>	Nec remoretur iter nec opertum pendeat alga;
<ovid. meta. 11.234>	Myrtea silua subest bicoloribus obsita bacis.
<ovid. meta. 11.235>	Est specus in medio, natura factus an arte,
<ovid. meta. 11.236>	Ambiguum, magis arte tamen: quo saepe uenire
<ovid. meta. 11.237>	Frenato delphine sedens, Theti, nuda solebas.
<ovid. meta. 11.238>	Illic te Peleus, ut somno uicta iacebas,
<ovid. meta. 11.239>	Occupat et, quoniam precibus temptata repugnas,
<ovid. meta. 11.240>	Vim parat innectens ambobus colla lacertis;
<ovid. meta. 11.241>	Quodnisi uenisses uariatis saepe figuris
<ovid. meta. 11.242>	Ad solitas artes, auso foret ille potitus;
<ovid. meta. 11.243>	Sed modo tu uolucris (uolucrem tamen ille tenebat),
<ovid. meta. 11.244>	Nunc grauis arbor eras: haerebat in arbore Peleus;
<ovid. meta. 11.245>	Tertia forma fuit maculosae tigridis: illa
<ovid. meta. 11.246>	Territus Aeacides a corpore bracchia soluit.
<ovid. meta. 11.247>	Isque deos pelagi uino super aequora fuso
<ovid. meta. 11.248>	Et pecoris fibris et fumo turis adorat,
<ovid. meta. 11.249>	Donec Carpathius medio de gurgite uates
<ovid. meta. 11.250>	"Aeacide", dixit "thalamis potiere petitis,
<ovid. meta. 11.251>	Tu modo, cum rigido sopita quiescit in antro,
<ovid. meta. 11.252>	Ignaram laqueis uincloque innecte tenaci.
<ovid. meta. 11.253>	Nec te decipiat centum mentita figuras,
<ovid. meta. 11.254>	Sed preme, quidquid erit, dum, quod fuit ante reformet."
<ovid. meta. 11.255>	Dixerat haec Proteus et condidit aequore uultum
<ovid. meta. 11.256>	Admisitque suos in uerba nouissima fluctus.
<ovid. meta. 11.257>	Pronus erat Titan inclinatoque tenebat
<ovid. meta. 11.258>	Hesperium temone fretum, cum pulchra relicto
<ovid. meta. 11.259>	Nereis ingreditur consueta cubilia ponto.
<ovid. meta. 11.260>	Vix bene uirgineos Peleus inuaserat artus,
<ovid. meta. 11.261>	Illa nouat formas, donec sua membra teneri
<ovid. meta. 11.262>	Sentit et in partes diuersas bracchia tendi;
<ovid. meta. 11.263>	Tum demum ingemuit, "neque" ait "sine numine uincis",
<ovid. meta. 11.264>	Exhibita estque Thetis. confessam amplectitur heros
<ovid. meta. 11.265>	Et potitur uotis ingentique inplet Achille.
<ovid. meta. 11.266>	Felix et nato, felix et coniuge Peleus,
<ovid. meta. 11.267>	Et cui, si demas iugulati crimina Phoci,
<ovid. meta. 11.268>	Omnia contigerant. fraterno sanguine sontem
<ovid. meta. 11.269>	Expulsumque domo patria Trachinia tellus
<ovid. meta. 11.270>	Accipit. hic regnum sine ui, sine caede regebat
<ovid. meta. 11.271>	Lucifero genitore satus patriumque nitorem
<ovid. meta. 11.272>	Ore ferens Ceyx, illo qui tempore maestus
<ovid. meta. 11.273>	Dissimilisque sui fratrem lugebat ademptum.
<ovid. meta. 11.274>	Quo postquam Aeacides fessus curaque uiaque
<ovid. meta. 11.275>	Venit et intrauit paucis comitantibus urbem,
<ovid. meta. 11.276>	Quosque greges pecorum, quae secum armenta trahebat,
<ovid. meta. 11.277>	Haud procul a muris sub opaca ualle reliquit,
<ovid. meta. 11.278>	Copia cum facta est adeunti tecta tyranni,
<ovid. meta. 11.279>	Velamenta manu praetendens supplice, qui sit
<ovid. meta. 11.280>	Quoque satus, memorat, tantum sua crimina celat
<ovid. meta. 11.281>	Mentiturque fugae causam: petit, urbe uel agro
<ovid. meta. 11.282>	Se iuuet. hunc contra placido Trachinius ore
<ovid. meta. 11.283>	Talibus adloquitur: "mediae quoque commoda plebi
<ovid. meta. 11.284>	Nostra patent, Peleu, nec inhospita regna tenemus.
<ovid. meta. 11.285>	Adicis huic animo momenta potentia, clarum
<ovid. meta. 11.286>	Nomen auumque Iouem. ne tempora perde precando.
<ovid. meta. 11.287>	Quod petis, omne feres tuaque haec pro parte uocato,
<ovid. meta. 11.288>	Qualiacumque uides. utinam meliora uideres!"
<ovid. meta. 11.289>	Et flebat. moueat tantos quae causa dolores,
<ovid. meta. 11.290>	Peleusque comitesque rogant; quibus ille profatur:
<ovid. meta. 11.291>	"Forsitan hanc uolucrem, rapto quae uiuit et omnes
<ovid. meta. 11.292>	Terret aues, semper pennas habuisse putetis:
<ovid. meta. 11.293>	Vir fuit et (tanta est animi constantia) iam tum
<ovid. meta. 11.294>	Acer erat belloque ferox ad uimque paratus,
<ovid. meta. 11.295>	Nomine Daedalion, illo genitore creatus,
<ovid. meta. 11.296>	Qui uocat Auroram caeloque nouissimus exit.
<ovid. meta. 11.297>	Cura mihi pax est, pacis mihi cura tenendae
<ovid. meta. 11.298>	Coniugiique fuit, fratri fera bella placebant;
<ovid. meta. 11.299>	Illius uirtus reges gentesque subegit,
<ovid. meta. 11.300>	Quae nunc Thisbaeas agitat mutata columbas.
<ovid. meta. 11.301>	Nata erat huic Chione, quae dotatissima forma
<ovid. meta. 11.302>	Mille procos habuit bis septem nubilis annis.
<ovid. meta. 11.303>	Forte reuertentes Phoebus Maiaque creatus,
<ovid. meta. 11.304>	Ille suis Delphis, hic uertice Cylleneo,
<ovid. meta. 11.305>	Videre hanc pariter, pariter traxere calorem.
<ovid. meta. 11.306>	Spem Veneris differt in tempora noctis Apollo;
<ovid. meta. 11.307>	Non fert ille moras uirgaque mouente soporem
<ovid. meta. 11.308>	Virginis os tangit: tactu iacet illa potenti
<ovid. meta. 11.309>	Vimque dei patitur; nox caelum sparserat astris:
<ovid. meta. 11.310>	Phoebus anum simulat praereptaque gaudia sumit.
<ovid. meta. 11.311>	Vt sua maturus conpleuit tempora uenter,
<ovid. meta. 11.312>	Alipedis de stirpe dei uersuta propago
<ovid. meta. 11.313>	Nascitur Autolycus, furtum ingeniosus ad omne,
<ovid. meta. 11.314>	Candida de nigris et de candentibus atra
<ovid. meta. 11.315>	Qui facere adsuerat, patriae non degener artis,
<ovid. meta. 11.316>	Nascitur e Phoebo (namque est enixa gemellos)
<ovid. meta. 11.317>	Carmine uocali clarus citharaque Philammon.
<ovid. meta. 11.318>	Quid peperisse duos et dis placuisse duobus
<ovid. meta. 11.319>	Et forti genitore et progenitore Tonanti
<ovid. meta. 11.320>	Esse satam prodest? an obest quoque gloria multis?
<ovid. meta. 11.321>	Obfuit huic certe! quae se praeferre Dianae
<ovid. meta. 11.322>	Sustinuit faciemque deae culpauit. at illi
<ovid. meta. 11.323>	Ira ferox mota est "factis" que "placebimus" inquit.
<ovid. meta. 11.324>	Nec mora, curuauit cornu neruoque sagittam
<ovid. meta. 11.325>	Inpulit et meritam traiecit harundine linguam.
<ovid. meta. 11.326>	Lingua tacet, nec uox temptataque uerba sequuntur,
<ovid. meta. 11.327>	Conantemque loqui cum sanguine uita reliquit.
<ovid. meta. 11.328>	Quam miseram amplexans ego tum patrioque dolorem
<ovid. meta. 11.329>	Corde tuli fratrique pio solacia dixi!
<ovid. meta. 11.330>	Quae pater haud aliter quam cautes murmura ponti
<ovid. meta. 11.331>	Accipit et natam delamentatur ademptam;
<ovid. meta. 11.332>	Vt uero ardentem uidit, quater inpetus illi
<ovid. meta. 11.333>	In medios fuit ire rogos; quater inde repulsus
<ovid. meta. 11.334>	Concita membra fugae mandat similisque iuuenco
<ovid. meta. 11.335>	Spicula crabronum pressa ceruice gerenti,
<ovid. meta. 11.336>	Qua uia nulla, ruit. iam tum mihi currere uisus
<ovid. meta. 11.337>	Plus homine est, alasque pedes sumpsisse putares.
<ovid. meta. 11.338>	Effugit ergo omnes ueloxque cupidine leti
<ovid. meta. 11.339>	Vertice Parnasi potitur; miseratus Apollo,
<ovid. meta. 11.340>	Cum se Daedalion saxo misisset ab alto,
<ovid. meta. 11.341>	Fecit auem et subitis pendentem sustulit alis
<ovid. meta. 11.342>	Oraque adunca dedit, curuos dedit unguibus hamos,
<ovid. meta. 11.343>	Virtutem antiquam, maiores corpore uires.
<ovid. meta. 11.344>	Et nunc accipiter, nullis satis aequus, in omnes
<ovid. meta. 11.345>	Saeuit aues aliisque dolens fit causa dolendi."
<ovid. meta. 11.346>	Quae dum Lucifero genitus miracula narrat
<ovid. meta. 11.347>	De consorte suo, cursu festinus anhelo
<ovid. meta. 11.348>	Aduolat armenti custos Phoceus Onetor
<ovid. meta. 11.349>	Et "Peleu, Peleu! magnae tibi nuntius adsum
<ovid. meta. 11.350>	Cladis" ait. quodcumque ferat, iubet edere Peleus;
<ovid. meta. 11.351>	Pendet et ipse metu trepidi Trachinius oris.
<ovid. meta. 11.352>	Ille refert: "fessos ad litora curua iuuencos
<ovid. meta. 11.353>	Adpuleram, medio cum Sol altissimus orbe
<ovid. meta. 11.354>	Tantum respiceret, quantum superesse uideret,
<ovid. meta. 11.355>	Parsque boum fuluis genua inclinarat harenis
<ovid. meta. 11.356>	Latarumque iacens campos spectabat aquarum,
<ovid. meta. 11.357>	Pars gradibus tardis illuc errabat et illuc;
<ovid. meta. 11.358>	Nant alii celsoque exstant super aequora collo.
<ovid. meta. 11.359>	Templa mari subsunt nec marmore clara neque auro,
<ovid. meta. 11.360>	Sed trabibus densis lucoque umbrosa uetusto:
<ovid. meta. 11.361>	Nereides Nereusque tenent; hos nauita ponti
<ovid. meta. 11.362>	Edidit esse deos, dum retia litore siccat.
<ovid. meta. 11.363>	Iuncta palus huic est densis obsessa salictis,
<ovid. meta. 11.364>	Quam restagnantis fecit maris unda paludem.
<ovid. meta. 11.365>	Inde fragore graui strepitu loca proxima terret
<ovid. meta. 11.366>	Belua uasta, lupus, siluisque palustribus exit
<ovid. meta. 11.367>	Oblitus et spumis et crasso sanguine rictus,
<ovid. meta. 11.368>	Fulmineus, rubra suffusus lumina flamma;
<ovid. meta. 11.369>	Qui quamquam saeuit pariter rabieque fameque,
<ovid. meta. 11.370>	Acrior est rabie. neque enim ieiunia curat
<ovid. meta. 11.371>	Caede boum diramque famem finire, sed omne
<ovid. meta. 11.372>	Vulnerat armentum sternitque hostiliter omne;
<ovid. meta. 11.373>	Pars quoque de nobis funesto saucia morsu,
<ovid. meta. 11.374>	Dum defensamus, leto est data. sanguine litus
<ovid. meta. 11.375>	Vndaque prima rubet demugitaeque paludes.
<ovid. meta. 11.376>	Sed mora damnosa est, nec res dubitare remittit:
<ovid. meta. 11.377>	Dum superest aliquid, cuncti coeamus et arma,
<ovid. meta. 11.378>	Arma capessamus coniunctaque tela feramus."
<ovid. meta. 11.379>	Dixerat agrestis, nec Pelea damna mouebant,
<ovid. meta. 11.380>	Sed memor admissi Nereida conligit orbam
<ovid. meta. 11.381>	Damna sua inferias extincto mittere Phoco.
<ovid. meta. 11.382>	Induere arma uiros uiolentaque sumere tela
<ovid. meta. 11.383>	Rex iubet Oetaeus; cum quis simul ipse parabat
<ovid. meta. 11.384>	Ire, sed Alcyone coniunx excita tumultu
<ovid. meta. 11.385>	Prosilit et nondum totos ornata capillos
<ovid. meta. 11.386>	Disicit hos ipsos colloque infusa mariti,
<ovid. meta. 11.387>	Mittat ut auxilium sine se, uerbisque precatur
<ovid. meta. 11.388>	Et lacrimis, animasque duas ut seruet in una.
<ovid. meta. 11.389>	Aeacides illi: "pulchros, regina, piosque
<ovid. meta. 11.390>	Pone metus! plena est promissi gratia uestri.
<ovid. meta. 11.391>	Non placet arma mihi contra noua monstra moueri:
<ovid. meta. 11.392>	Numen adorandum pelagi est." erat ardua turris,
<ovid. meta. 11.393>	Arce locus summa, fessis loca grata carinis.
<ovid. meta. 11.394>	Adscendunt illuc stratosque in litore tauros
<ovid. meta. 11.395>	Cum gemitu adspiciunt uastatoremque cruento
<ovid. meta. 11.396>	Ore ferum longos infectum sanguine uillos.
<ovid. meta. 11.397>	Inde manus tendens in aperti litora ponti
<ovid. meta. 11.398>	Caeruleam Peleus Psamathen, ut finiat iram,
<ovid. meta. 11.399>	Orat, opemque ferat. nec uocibus illa rogantis
<ovid. meta. 11.400>	Flectitur Aeacidae: Thetis hanc pro coniuge supplex
<ovid. meta. 11.401>	Accepit ueniam. sed enim reuocatus ab acri
<ovid. meta. 11.402>	Caede lupus perstat dulcedine sanguinis asper,
<ovid. meta. 11.403>	Donec inhaerentem lacerae ceruice iuuencae
<ovid. meta. 11.404>	Marmore mutauit; corpus praeterque colorem
<ovid. meta. 11.405>	Omnia seruauit: lapidis color indicat illum
<ovid. meta. 11.406>	Iam non esse lupum, iam non debere timeri.
<ovid. meta. 11.407>	Nec tamen hac profugum consistere Pelea terra
<ovid. meta. 11.408>	Fata sinunt: Magnetas adit uagus exul et illic
<ovid. meta. 11.409>	Sumit ab Haemonio purgamina caedis Acasto.
<ovid. meta. 11.410>	Interea fratrisque sui fratremque secutis
<ovid. meta. 11.411>	Anxia prodigiis turbatus pectora Ceyx,
<ovid. meta. 11.412>	Consulat ut sacras, hominum oblectamina, sortes,
<ovid. meta. 11.413>	Ad Clarium parat ire deum; nam templa profanus
<ovid. meta. 11.414>	Inuia cum Phlegyis faciebat Delphica Phorbas.
<ovid. meta. 11.415>	Consilii tamen ante sui, fidissima, certam
<ovid. meta. 11.416>	Te facit, Alcyone; cui protinus intima frigus
<ovid. meta. 11.417>	Ossa receperunt buxoque simillimus ora
<ovid. meta. 11.418>	Pallor obit, lacrimisque genae maduere profusis.
<ovid. meta. 11.419>	Ter conata loqui ter fletibus ora rigauit
<ovid. meta. 11.420>	Singultuque pias interrumpente querellas
<ovid. meta. 11.421>	"Quae mea culpa tuam" dixit, "carissime, mentem
<ovid. meta. 11.422>	Vertit? ubi est, quae cura mei prior esse solebat?
<ovid. meta. 11.423>	Iam potes Alcyone securus abesse relicta?
<ovid. meta. 11.424>	Iam uia longa placet? iam sum tibi carior absens?
<ovid. meta. 11.425>	At, puto, per terras iter est, tantumque dolebo,
<ovid. meta. 11.426>	Non etiam metuam, curaeque timore carebunt.
<ovid. meta. 11.427>	Aequora me terrent et ponti tristis imago;
<ovid. meta. 11.428>	Et laceras nuper tabulas in litore uidi
<ovid. meta. 11.429>	Et saepe in tumulis sine corpore nomina legi.
<ovid. meta. 11.430>	Neue tuum fallax animum fiducia tangat,
<ovid. meta. 11.431>	Quod socer Hippotades tibi sit, qui carcere fortes
<ovid. meta. 11.432>	Contineat uentos et, cum uelit, aequora placet.
<ovid. meta. 11.433>	Cum semel emissi tenuerunt aequora uenti,
<ovid. meta. 11.434>	Nil illis uetitum est, incommendataque tellus
<ovid. meta. 11.435>	Omnis et omne fretum est; caeli quoque nubila uexant
<ovid. meta. 11.436>	Excutiuntque feris rutilos concursibus ignes:
<ovid. meta. 11.437>	Quo magis hos noui (nam noui et saepe paterna
<ovid. meta. 11.438>	Parua domo uidi), magis hos reor esse timendos.
<ovid. meta. 11.439>	Quod tua si flecti precibus sententia nullis,
<ovid. meta. 11.440>	Care, potest, coniunx, nimiumque es certus eundi,
<ovid. meta. 11.441>	Me quoque tolle simul. certe iactabimur una,
<ovid. meta. 11.442>	Nec, nisi quae patiar, metuam; pariterque feremus,
<ovid. meta. 11.443>	Quidquid erit, pariter super aequora lata feremur".
<ovid. meta. 11.444>	Talibus Aeolidis dictis lacrimisque mouetur
<ovid. meta. 11.445>	Sidereus coniunx; neque enim minor ignis in ipso est.
<ovid. meta. 11.446>	Sed neque propositos pelagi dimittere cursus
<ovid. meta. 11.447>	Nec uult Alcyonen in partem adhibere pericli
<ovid. meta. 11.448>	Multaque respondit timidum solantia pectus.
<ovid. meta. 11.449>	Non tamen idcirco causam probat; addidit illis
<ovid. meta. 11.450>	Hoc quoque lenimen, quo solo flexit amantem:
<ovid. meta. 11.451>	"Longa quidem est nobis omnis mora, sed tibi iuro
<ovid. meta. 11.452>	Per patrios ignes,si me modo fata remittant,
<ovid. meta. 11.453>	Ante reuersurum, quam luna bis inpleat orbem."
<ovid. meta. 11.454>	His ubi promissis spes est admota recursus,
<ovid. meta. 11.455>	Protinus eductam naualibus aequore tingi
<ovid. meta. 11.456>	Aptarique suis pinum iubet armamentis.
<ovid. meta. 11.457>	Qua rursus uisa ueluti praesaga futuri
<ovid. meta. 11.458>	Horruit Alcyone lacrimasque emisit obortas
<ovid. meta. 11.459>	Amplexusque dedit tristique miserrima tandem
<ovid. meta. 11.460>	Ore "uale" dixit conlapsaque corpore toto est.
<ovid. meta. 11.461>	At iuuenes quaerente moras Ceyce reducunt
<ovid. meta. 11.462>	Ordinibus geminis ad fortia pectora remos
<ovid. meta. 11.463>	Aequalique ictu scindunt freta. sustulit illa
<ovid. meta. 11.464>	Vmentes oculos stantemque in puppe relicta
<ovid. meta. 11.465>	Concussaque manu dantem sibi signa maritum
<ovid. meta. 11.466>	Prima uidet redditque notas; ubi terra recessit
<ovid. meta. 11.467>	Longius atque oculi nequeunt cognoscere uultus,
<ovid. meta. 11.468>	Dum licet, insequitur fugientem lumine pinum.
<ovid. meta. 11.469>	Haec quoque ut haud poterat spatio summota uideri,
<ovid. meta. 11.470>	Vela tamen spectat summo fluitantia malo;
<ovid. meta. 11.471>	Vt nec uela uidet, uacuum petit anxia lectum
<ovid. meta. 11.472>	Seque toro ponit: renouat lectusque locusque
<ovid. meta. 11.473>	Alcyonae lacrimas et quae pars admonet absit.
<ovid. meta. 11.474>	Portibus exierant, et mouerat aura rudentes:
<ovid. meta. 11.475>	Obuertit lateri pendentes nauita remos
<ovid. meta. 11.476>	Cornuaque in summa locat arbore totaque malo
<ovid. meta. 11.477>	Carbasa deducit uenientesque accipit auras.
<ovid. meta. 11.478>	Aut minus aut certe medium non amplius aequor
<ovid. meta. 11.479>	Puppe secabatur, longeque erat utraque tellus,
<ovid. meta. 11.480>	Cum mare sub noctem tumidis albescere coepit
<ovid. meta. 11.481>	Fluctibus et praeceps spirare ualentius eurus.
<ovid. meta. 11.482>	"Ardua iamdudum demittite cornua" rector
<ovid. meta. 11.483>	Clamat "et antemnis totum subnectite uelum!"
<ovid. meta. 11.484>	Hic iubet: inpediunt aduersae iussa procellae,
<ovid. meta. 11.485>	Nec sinit audiri uocem fragor aequoris ullam;
<ovid. meta. 11.486>	Sponte tamen properant alii subducere remos,
<ovid. meta. 11.487>	Pars munire latus, pars uentis uela negare.
<ovid. meta. 11.488>	Egerit hic fluctus aequorque refundit in aequor,
<ovid. meta. 11.489>	Hic rapit antemnas; quae dum sine lege geruntur,
<ovid. meta. 11.490>	Aspera crescit hiems, omnique e parte feroces
<ovid. meta. 11.491>	Bella gerunt uenti fretaque indignantia miscent.
<ovid. meta. 11.492>	Ipse pauet nec se, qui sit status, ipse fatetur
<ovid. meta. 11.493>	Scire ratis rector nec quid iubeatue uelitue:
<ovid. meta. 11.494>	Tanta mali moles tantoque potentior arte est.
<ovid. meta. 11.495>	Quippe sonant clamore uiri, stridore rudentes,
<ovid. meta. 11.496>	Vndarum incursu grauis unda, tonitribus aether;
<ovid. meta. 11.497>	Fluctibus erigitur caelumque aequare uidetur
<ovid. meta. 11.498>	Pontus et inductas adspergine tangere nubes,
<ovid. meta. 11.499>	Et modo, cum fuluas ex imo uertit harenas,
<ovid. meta. 11.500>	Concolor est illis, Stygia modo nigrior unda,
<ovid. meta. 11.501>	Sternitur interdum spumisque sonantibus albet.
<ovid. meta. 11.502>	Ipsa quoque his agitur uicibus Trachinia puppis
<ovid. meta. 11.503>	Et nunc sublimis ueluti de uertice montis
<ovid. meta. 11.504>	Despicere in ualles imumque Acheronta uidetur,
<ovid. meta. 11.505>	Nunc, ubi demissam curuum circumstetit aequor,
<ovid. meta. 11.506>	Suspicere inferno summum de gurgite caelum.
<ovid. meta. 11.507>	Saepe dat ingentem fluctu latus icta fragorem
<ovid. meta. 11.508>	Nec leuius pulsata sonat, quam ferreus olim
<ovid. meta. 11.509>	Cum laceras aries balistaue concutit arces,
<ovid. meta. 11.510>	Vtque solent sumptis incursu uiribus ire
<ovid. meta. 11.511>	Pectore in arma feri protentaque tela leones,
<ovid. meta. 11.512>	Sic, ubi se uentis admiserat unda coortis,
<ovid. meta. 11.513>	Ibat in arma ratis multoque erat altior illis.
<ovid. meta. 11.514>	Iamque labant cunei, spoliataque tegmine cerae
<ovid. meta. 11.515>	Rima patet praebetque uiam letalibus undis.
<ovid. meta. 11.516>	Ecce cadunt largi resolutis nubibus imbres,
<ovid. meta. 11.517>	Inque fretum credas totum descendere caelum
<ovid. meta. 11.518>	Inque plagas caeli tumefactum ascendere pontum.
<ovid. meta. 11.519>	Vela madent nimbis, et cum caelestibus undis
<ovid. meta. 11.520>	Aequoreae miscentur aquae. caret ignibus aether,
<ovid. meta. 11.521>	Caecaque nox premitur tenebris hiemisque suisque.
<ovid. meta. 11.522>	Discutiunt tamen has praebentque micantia lumen
<ovid. meta. 11.523>	Fulmina: fulmineis ardescunt ignibus undae.
<ovid. meta. 11.524>	Dat quoque iam saltus intra caua texta carinae
<ovid. meta. 11.525>	Fluctus et, ut miles numero praestantior omni,
<ovid. meta. 11.526>	Cum saepe adsiluit defensae moenibus urbis,
<ovid. meta. 11.527>	Spe potitur tandem laudisque accensus amore
<ovid. meta. 11.528>	Inter mille uiros murum tamen occupat unus,
<ovid. meta. 11.529>	Sic, ubi pulsarunt celsi latera ardua fluctus,
<ovid. meta. 11.530>	Vastius insurgens decimae ruit inpetus undae,
<ovid. meta. 11.531>	Nec prius absistit fessam oppugnare carinam,
<ovid. meta. 11.532>	Quam uelut in captae descendat moenia nauis.
<ovid. meta. 11.533>	Pars igitur temptabat adhuc inuadere pinum,
<ovid. meta. 11.534>	Pars maris intus erat. trepidant haud segnius omnes,
<ovid. meta. 11.535>	Quam solet urbs aliis murum fodientibus extra
<ovid. meta. 11.536>	Atque aliis murum trepidare tenentibus intus.
<ovid. meta. 11.537>	Deficit ars, animique cadunt, totidemque uidentur,
<ovid. meta. 11.538>	Quot ueniunt fluctus, ruere atque inrumpere mortes.
<ovid. meta. 11.539>	Non tenet hic lacrimas, stupet hic; uocat ille beatos,
<ovid. meta. 11.540>	Funera quos maneant, hic uotis numen adorat
<ovid. meta. 11.541>	Bracchiaque ad caelum, quod non uidet, inrita tollens
<ovid. meta. 11.542>	Poscit opem; subeunt illi fraterque parensque,
<ovid. meta. 11.543>	Huic cum pignoribus domus et quodcumque relictum est.
<ovid. meta. 11.544>	Alcyone Ceyca mouet, Ceycis in ore
<ovid. meta. 11.545>	Nulla nisi Alcyone est et, cum desideret unam,
<ovid. meta. 11.546>	Gaudet abesse tamen. patriae quoque uellet ad oras
<ovid. meta. 11.547>	Respicere inque domum supremos uertere uultus,
<ovid. meta. 11.548>	Verum ubi sit, nescit; tanta uertigine pontus
<ovid. meta. 11.549>	Feruet, et inducta piceis e nubibus umbra
<ovid. meta. 11.550>	Omne latet caelum, duplicataque noctis imago est.
<ovid. meta. 11.551>	Frangitur incursu nimbosi turbinis arbor,
<ovid. meta. 11.552>	Frangitur et regimen, spoliisque animosa superstes
<ovid. meta. 11.553>	Vnda uelut uictrix sinuataque despicit undas,
<ovid. meta. 11.554>	Nec leuius, quam siquis Athon Pindumue reuulsos
<ovid. meta. 11.555>	Sede sua totos in apertum euerterit aequor,
<ovid. meta. 11.556>	Praecipitata cadit pariterque et pondere et ictu
<ovid. meta. 11.557>	Mergit in ima ratem, cum qua pars magna uirorum
<ovid. meta. 11.558>	Gurgite pressa graui neque in aera reddita fato
<ovid. meta. 11.559>	Functa suo est; alii partes et membra carinae
<ovid. meta. 11.560>	Trunca tenent, tenet ipse manu, qua sceptra solebat,
<ovid. meta. 11.561>	Fragmina nauigii Ceyx socerumque patremque
<ovid. meta. 11.562>	Inuocat, heu, frustra; sed plurima nantis in ore est
<ovid. meta. 11.563>	Alcyone coniunx: illam meminitque refertque,
<ovid. meta. 11.564>	Illius ante oculos ut agant sua corpora fluctus,
<ovid. meta. 11.565>	Optat, et exanimis manibus tumuletur amicis;
<ovid. meta. 11.566>	Dum natat, absentem, quotiens sinit hiscere fluctus,
<ovid. meta. 11.567>	Nominat Alcyonen ipsisque inmurmurat undis.
<ovid. meta. 11.568>	Ecce super medios fluctus niger arcus aquarum
<ovid. meta. 11.569>	Frangitur et rupta mersum caput obruit unda.
<ovid. meta. 11.570>	Lucifer obscurus nec quem cognoscere posses
<ovid. meta. 11.571>	Illa luce fuit, quoniamque excedere caelo
<ovid. meta. 11.572>	Non licuit, densis texit sua nubibus ora.
<ovid. meta. 11.573>	Aeolis interea tantorum ignara malorum
<ovid. meta. 11.574>	Dinumerat noctes et iam, quas induat ille,
<ovid. meta. 11.575>	Festinat uestes, iam quas, ubi uenerit ille,
<ovid. meta. 11.576>	Ipsa gerat, reditusque sibi promittit inanes.
<ovid. meta. 11.577>	Omnibus illa quidem superis pia tura ferebat,
<ovid. meta. 11.578>	Ante tamen cunctos Iunonis templa colebat,
<ovid. meta. 11.579>	Proque uiro, qui nullus erat, ueniebat ad aras,
<ovid. meta. 11.580>	Vtque foret sospes coniunx suus utque rediret,
<ovid. meta. 11.581>	Optabat, nullamque sibi praeferret; at illi
<ovid. meta. 11.582>	Hoc de tot uotis poterat contingere solum.
<ovid. meta. 11.583>	At dea non ultra pro functo morte rogari
<ovid. meta. 11.584>	Sustinet, utque manus funestas arceat aris,
<ovid. meta. 11.585>	"Iri, meae" dixit "fidissima nuntia uocis,
<ovid. meta. 11.586>	Vise soporiferam Somni uelociter aulam
<ovid. meta. 11.587>	Exstinctique iube Ceycis imagine mittat
<ovid. meta. 11.588>	Somnia ad Alcyonen ueros narrantia casus."
<ovid. meta. 11.589>	Dixerat, induitur uelamina mille colorum
<ovid. meta. 11.590>	Iris et arcuato caelum curuamine signans
<ovid. meta. 11.591>	Tecta petit iussi sub nube latentia regis.
<ovid. meta. 11.592>	Est prope Cimmerios longo spelunca recessu,
<ovid. meta. 11.593>	Mons cauus, ignaui domus et penetralia Somni:
<ovid. meta. 11.594>	Quo numquam radiis oriens mediusue cadensue
<ovid. meta. 11.595>	Phoebus adire potest; nebulae caligine mixtae
<ovid. meta. 11.596>	Exhalantur humo dubiaeque crepuscula lucis.
<ovid. meta. 11.597>	Non uigil ales ibi cristati cantibus oris
<ovid. meta. 11.598>	Euocat Auroram, nec uoce silentia rumpunt
<ovid. meta. 11.599>	Sollicitiue canes canibusue sagacior anser;
<ovid. meta. 11.600>	Non fera, non pecudes, non moti flamine rami
<ovid. meta. 11.601>	Humanaeue sonum reddunt conuicia linguae:
<ovid. meta. 11.602>	Muta quies habitat; saxo tamen exit ab imo
<ovid. meta. 11.603>	Riuus aquae Lethes, per quem cum murmure labens
<ovid. meta. 11.604>	Inuitat somnos crepitantibus unda lapillis.
<ovid. meta. 11.605>	Ante fores antri fecunda papauera florent
<ovid. meta. 11.606>	Innumeraeque herbae, quarum de lacte soporem
<ovid. meta. 11.607>	Nox legit et spargit per opacas umida terras;
<ovid. meta. 11.608>	Ianua nec uerso stridorem cardine reddit:
<ovid. meta. 11.609>	Nulla domo tota est, custos in limine nullus;
<ovid. meta. 11.610>	In medio torus est ebeno sublimis in atro,
<ovid. meta. 11.611>	Plumeus, unicolor, pullo uelamine tectus,
<ovid. meta. 11.612>	Quo cubat ipse deus membris languore solutis.
<ovid. meta. 11.613>	Hunc circa passim uarias imitantia formas
<ovid. meta. 11.614>	Somnia uana iacent totidem, quot messis aristas,
<ovid. meta. 11.615>	Silua gerit frondes, eiectas litus harenas.
<ovid. meta. 11.616>	Quo simul intrauit manibusque obstantia uirgo
<ovid. meta. 11.617>	Somnia dimouit, uestis fulgore reluxit
<ovid. meta. 11.618>	Sacra domus, tardaque deus grauitate iacentes
<ovid. meta. 11.619>	Vix oculos tollens iterumque iterumque relabens
<ovid. meta. 11.620>	Summaque percutiens nutanti pectora mento
<ovid. meta. 11.621>	Excussit tandem sibi se cubitoque leuatus,
<ovid. meta. 11.622>	Quid ueniat (cognouit enim), scitatur; at illa:
<ovid. meta. 11.623>	"Somne, quies rerum, placidissime, Somne, deorum,
<ovid. meta. 11.624>	Pax animi, quem cura fugit, qui corpora duris
<ovid. meta. 11.625>	Fessa ministeriis mulces reparasque labori,
<ovid. meta. 11.626>	Somnia, quae ueras aequant imitamine formas,
<ovid. meta. 11.627>	Herculea Trachine iube sub imagine regis
<ovid. meta. 11.628>	Alcyonen adeant simulacraque naufraga fingant.
<ovid. meta. 11.629>	Imperat hoc Iuno." postquam mandata peregit,
<ovid. meta. 11.630>	Iris abit (neque enim ulterius tolerare soporis
<ovid. meta. 11.631>	Vim poterat), labique ut somnum sensit in artus,
<ovid. meta. 11.632>	Effugit et remeat, per quos modo uenerat arcus.
<ovid. meta. 11.633>	At pater e populo natorum mille suorum
<ovid. meta. 11.634>	Excitat artificem simulatoremque figurae
<ovid. meta. 11.635>	Morphea. non illo quisquam sollertius alter
<ovid. meta. 11.636>	Exprimit incessus uultumque sonumque loquendi;
<ovid. meta. 11.637>	Adicit et uestes et consuetissima cuique
<ovid. meta. 11.638>	Verba, sed hic solos homines imitatur; at alter
<ovid. meta. 11.639>	Fit fera, fit uolucris, fit longo corpore serpens:
<ovid. meta. 11.640>	Hunc Icelon superi, mortale Phobetora uulgus
<ovid. meta. 11.641>	Nominat; est etiam diuersae tertius artis
<ovid. meta. 11.642>	Phantasos: ille in humum saxumque undamque trabemque,
<ovid. meta. 11.643>	Quaeque uacant anima, fallaciter omnia transit;
<ovid. meta. 11.644>	Regibus hic ducibusque suos ostendere uultus
<ovid. meta. 11.645>	Nocte solet, populos alii plebemque pererrant.
<ovid. meta. 11.646>	Praeterit hos senior cunctisque e fratribus unum
<ovid. meta. 11.647>	Morphea, qui peragat Thaumantidos edita, Somnus
<ovid. meta. 11.648>	Eligit et rursus molli languore solutus
<ovid. meta. 11.649>	Deposuitque caput stratoque recondidit alto.
<ovid. meta. 11.650>	Ille uolat nullos strepitus facientibus alis
<ovid. meta. 11.651>	Per tenebras intraque morae breue tempus in urbem
<ovid. meta. 11.652>	Peruenit Haemoniam positisque e corpore pennis
<ovid. meta. 11.653>	In faciem Ceycis abit sumptaque figura
<ovid. meta. 11.654>	Luridus, exanimi similis, sine uestibus ullis
<ovid. meta. 11.655>	Coniugis ante torum miserae stetit; uda uidetur
<ovid. meta. 11.656>	Barba uiri madidisque grauis fluere unda capillis.
<ovid. meta. 11.657>	Tum lecto incumbens, fletu super ora profuso,
<ovid. meta. 11.658>	Haec ait: "agnoscis Ceyca, miserrima coniunx?
<ovid. meta. 11.659>	An mea mutata est facies nece? respice: nosces
<ovid. meta. 11.660>	Inueniesque tuo pro coniuge coniugis umbram.
<ovid. meta. 11.661>	Nil opis, Alcyone, nobis tua uota tulerunt:
<ovid. meta. 11.662>	Occidimus! falso tibi me promittere noli.
<ovid. meta. 11.663>	Nubilus Aegaeo deprendit in aequore nauem
<ovid. meta. 11.664>	Auster et ingenti iactatam flamine soluit,
<ovid. meta. 11.665>	Oraque nostra tuum frustra clamantia nomen
<ovid. meta. 11.666>	Inplerunt fluctus. non haec tibi nuntiat auctor
<ovid. meta. 11.667>	Ambiguus, non ista uagis rumoribus audis:
<ovid. meta. 11.668>	Ipse ego fata tibi praesens mea naufragus edo.
<ovid. meta. 11.669>	Surge, age, da lacrimas lugubriaque indue nec me
<ovid. meta. 11.670>	Indeploratum sub inania Tartara mitte."
<ovid. meta. 11.671>	Adicit his uocem Morpheus, quam coniugis illa
<ovid. meta. 11.672>	Crederet esse sui; fletus quoque fundere ueros
<ovid. meta. 11.673>	Visus erat gestumque manus Ceycis habebat.
<ovid. meta. 11.674>	Ingemit Alcyone; lacrimans mouet atque lacertos
<ovid. meta. 11.675>	Per somnum corpusque petens amplectitur auras
<ovid. meta. 11.676>	Exclamatque "mane! quo te rapis? ibimus una."
<ovid. meta. 11.677>	Voce sua specieque uiri turbata soporem
<ovid. meta. 11.678>	Excutit et primo si sit circumspicit illic,
<ovid. meta. 11.679>	Qui modo uisus erat; nam moti uoce ministri
<ovid. meta. 11.680>	Intulerant lumen. postquam non inuenit usquam,
<ovid. meta. 11.681>	Percutit ora manu laniatque a pectore uestes
<ovid. meta. 11.682>	Pectoraque ipsa ferit; nec crines soluere curat,
<ovid. meta. 11.683>	Scindit et altrici, quae luctus causa, roganti
<ovid. meta. 11.684>	"Nulla est Alcyone, nulla est" ait, "occidit una
<ovid. meta. 11.685>	Cum Ceyce suo. solantia tollite uerba!
<ovid. meta. 11.686>	Naufragus interiit. uidi agnouique manusque
<ovid. meta. 11.687>	Ad discedentem cupiens retinere tetendi.
<ovid. meta. 11.688>	Vmbra fuit, sed et umbra tamen manifesta uirique
<ovid. meta. 11.689>	Vera mei. non ille quidem, si quaeris, habebat
<ovid. meta. 11.690>	Adsuetos uultus nec, quo prius, ore nitebat;
<ovid. meta. 11.691>	Pallentem nudumque et adhuc umente capillo
<ovid. meta. 11.692>	Infelix uidi: stetit hoc miserabilis ipso,
<ovid. meta. 11.693>	Ecce, loco" (et quaerit, uestigia siqua supersint).
<ovid. meta. 11.694>	"Hoc erat, hoc, animo quod diuinante timebam,
<ovid. meta. 11.695>	Et ne me fugeres, uentos sequerere, rogabam.
<ovid. meta. 11.696>	At certe uellem, quoniam periturus abibas,
<ovid. meta. 11.697>	Me quoque duxisses tecum: fuit utile tecum
<ovid. meta. 11.698>	Ire mihi. neque enim de uitae tempore quicquam
<ovid. meta. 11.699>	Non simul egissem, nec mors discreta fuisset.
<ovid. meta. 11.700>	Nunc absens perii, iactor quoque fluctibus absens
<ovid. meta. 11.701>	Et sine me me pontus habet. crudelior ipso
<ovid. meta. 11.702>	Sit mihi mens pelago, si uitam ducere nitar
<ovid. meta. 11.703>	Longius et tanto pugnem superesse dolori;
<ovid. meta. 11.704>	Sed neque pugnabo nec te, miserande, relinquam
<ovid. meta. 11.705>	Et tibi nunc saltem ueniam comes, inque sepulcro
<ovid. meta. 11.706>	Si non urna, tamen iunget nos littera, si non
<ovid. meta. 11.707>	Ossibus ossa meis, at nomen nomine tangam."
<ovid. meta. 11.708>	Plura dolor prohibet uerboque interuenit omni
<ovid. meta. 11.709>	Plangor, et attonito gemitus a corde trahuntur.
<ovid. meta. 11.710>	Mane erat: egreditur tectis ad litus et illum
<ovid. meta. 11.711>	Maesta locum repetit, de quo spectarat euntem,
<ovid. meta. 11.712>	Dumque moratur ibi dumque "hic retinacula soluit,
<ovid. meta. 11.713>	Hoc mihi discedens dedit oscula litore" dicit
<ovid. meta. 11.714>	Dumque notata locis reminiscitur acta fretumque
<ovid. meta. 11.715>	Prospicit, in liquida spatio distante tuetur
<ovid. meta. 11.716>	Nescio quid quasi corpus aqua, primoque, quid illud
<ovid. meta. 11.717>	Esset, erat dubium; postquam paulum adpulit unda,
<ovid. meta. 11.718>	Et, quamuis aberat, corpus tamen esse liquebat,
<ovid. meta. 11.719>	Qui foret, ignorans, quia naufragus, omine mota est
<ovid. meta. 11.720>	Et, tamquam ignoto lacrimam daret, "heu! miser" inquit,
<ovid. meta. 11.721>	"Quisquis es, et siqua est coniunx tibi." fluctibus actum
<ovid. meta. 11.722>	Fit propius corpus; quod quo magis illa tuetur,
<ovid. meta. 11.723>	Hoc minus et minus est mentis sua, iamque propinquae
<ovid. meta. 11.724>	Admotum terrae, iam quod cognoscere posset,
<ovid. meta. 11.725>	Cernit: erat coniunx. "ille est!" exclamat et una
<ovid. meta. 11.726>	Ora, comas, uestem lacerat tendensque trementes
<ovid. meta. 11.727>	Ad Ceyca manus "sic, o carissime coniunx,
<ovid. meta. 11.728>	Sic ad me, miserande, redis?" ait. adiacet undis
<ovid. meta. 11.729>	Facta manu moles, quae primas aequoris undas
<ovid. meta. 11.730>	Frangit et incursus quae praedelassat aquarum:
<ovid. meta. 11.731>	Insilit huc. mirumque fuit potuisse: uolabat,
<ovid. meta. 11.732>	Percutiensque leuem modo natis aera pennis
<ovid. meta. 11.733>	Stringebat summas ales miserabilis undas,
<ovid. meta. 11.734>	Dumque uolat, maesto similem plenumque querellae
<ovid. meta. 11.735>	Ora dedere sonum tenui crepitantia rostro.
<ovid. meta. 11.736>	Vt uero tetigit mutum et sine sanguine corpus,
<ovid. meta. 11.737>	Dilectos artus amplexa recentibus alis
<ovid. meta. 11.738>	Frigida nequiquam duro dedit oscula rostro.
<ovid. meta. 11.739>	Senserit hoc Ceyx an uultum motibus undae
<ovid. meta. 11.740>	Tollere sit uisus, populus dubitabat; at ille
<ovid. meta. 11.741>	Senserat, et, tandem superis miserantibus, ambo
<ovid. meta. 11.742>	Alite mutantur. fatis obnoxius isdem
<ovid. meta. 11.743>	Tunc quoque mansit amor, nec coniugiale solutum est
<ovid. meta. 11.744>	Foedus in alitibus: coeunt fiuntque parentes,
<ovid. meta. 11.745>	Perque dies placidos hiberno tempore septem
<ovid. meta. 11.746>	Incubat Alcyone pendentibus aequore nidis.
<ovid. meta. 11.747>	Tum uia tuta maris: uentos custodit et arcet
<ovid. meta. 11.748>	Aeolus egressu praestatque nepotibus aequor.
<ovid. meta. 11.749>	Hos aliquis senior iunctim freta lata uolantes
<ovid. meta. 11.750>	Spectat et ad finem seruatos laudat amores.
<ovid. meta. 11.751>	Proximus, aut idem, si fors tulit, "hic quoque" dixit,
<ovid. meta. 11.752>	"Quem mare carpentem substrictaque crura gerentem
<ovid. meta. 11.753>	Adspicis," (ostendens spatiosum in guttura mergum)
<ovid. meta. 11.754>	"Regia progenies: et si descendere ad ipsum
<ovid. meta. 11.755>	Ordine perpetuo quaeris, sunt huius origo
<ovid. meta. 11.756>	Ilus et Assaracus raptusque Ioui Ganymedes
<ovid. meta. 11.757>	Laomedonue senex Priamusque nouissima Troiae
<ovid. meta. 11.758>	Tempora sortitus. frater fuit Hectoris iste:
<ovid. meta. 11.759>	Qui nisi sensisset prima noua fata iuuenta,
<ovid. meta. 11.760>	Forsitan inferius non Hectore nomen haberet,
<ovid. meta. 11.761>	Quamuis est illum proles enixa Dymantis,
<ovid. meta. 11.762>	Aesacon umbrosa furtim peperisse sub Ida
<ovid. meta. 11.763>	Fertur Alexirhoe, Granico nata bicorni.
<ovid. meta. 11.764>	Oderat hic urbes nitidaque remotus ab aula
<ovid. meta. 11.765>	Secretos montes et inambitiosa colebat
<ovid. meta. 11.766>	Rura nec Iliacos coetus nisi rarus adibat.
<ovid. meta. 11.767>	Non agreste tamen nec inexpugnabile amori
<ovid. meta. 11.768>	Pectus habens siluas captatam saepe per omnes
<ovid. meta. 11.769>	Adspicit Hesperien patria Cebrenida ripa
<ovid. meta. 11.770>	Iniectos umeris siccantem sole capillos.
<ovid. meta. 11.771>	Visa fugit nymphe, ueluti perterrita fuluum
<ovid. meta. 11.772>	Cerua lupum longeque lacu deprensa relicto
<ovid. meta. 11.773>	Accipitrem fluuialis anas; quam Troius heros
<ovid. meta. 11.774>	Insequitur celeremque metu celer urget amore.
<ovid. meta. 11.775>	Ecce latens herba coluber fugientis adunco
<ovid. meta. 11.776>	Dente pedem strinxit uirusque in corpore liquit;
<ovid. meta. 11.777>	Cum uita suppressa fuga est: amplectitur amens
<ovid. meta. 11.778>	Exanimem clamatque: "piget, piget esse secutum!
<ovid. meta. 11.779>	Sed non hoc timui, neque erat mihi uincere tanti.
<ovid. meta. 11.780>	Perdidimus miseram nos te duo: uulnus ab angue,
<ovid. meta. 11.781>	A me causa data est. ego sum sceleratior illo,
<ovid. meta. 11.782>	Qui tibi morte mea mortis solacia mittam."
<ovid. meta. 11.783>	Dixit et e scopulo, quem rauca subederat unda,
<ovid. meta. 11.784>	Decidit in pontum; Tethys miserata cadentem
<ovid. meta. 11.785>	Molliter excepit nantemque per aequora pennis
<ovid. meta. 11.786>	Texit, et optatae non est data copia mortis.
<ovid. meta. 11.787>	Indignatur amans inuitum uiuere cogi
<ovid. meta. 11.788>	Obstarique animae misera de sede uolenti
<ovid. meta. 11.789>	Exire; utque nouas umeris adsumpserat alas,
<ovid. meta. 11.790>	Subuolat atque iterum corpus super aequora mittit.
<ovid. meta. 11.791>	Pluma leuat casus. furit Aesacos, inque profundum
<ovid. meta. 11.792>	Pronus abit letique uiam sine fine retemptat.
<ovid. meta. 11.793>	Fecit amor maciem: longa internodia crurum,
<ovid. meta. 11.794>	Longa manet ceruix, caput est a corpore longe;
<ovid. meta. 11.795>	Aequor amat, nomenque manet, quia mergitur illo."
<ovid. meta. 12.1>	Nescius assumptis Priamus pater Aesacon alis
<ovid. meta. 12.2>	Viuere, lugebat; tumulo quoque nomen habenti
<ovid. meta. 12.3>	Inferias dederat cum fratribus Hector inanis.
<ovid. meta. 12.4>	Defuit officio Paridis praesentia tristi,
<ovid. meta. 12.5>	Postmodo qui rapta longum cum coniuge bellum
<ovid. meta. 12.6>	Attulit in patriam; coniurataeque sequuntur
<ovid. meta. 12.7>	Mille rates gentisque simul commune Pelasgae.
<ovid. meta. 12.8>	Nec dilata foret uindicta, nisi aequora saeui
<ovid. meta. 12.9>	Inuia fecissent uenti Boeotaque tellus
<ovid. meta. 12.10>	Aulide piscosa puppes tenuisset ituras.
<ovid. meta. 12.11>	Hic patrio de more Ioui cum sacra parassent,
<ovid. meta. 12.12>	Vt uetus accensis incanduit ignibus ara,
<ovid. meta. 12.13>	Serpere caeruleum Danai uidere draconem
<ovid. meta. 12.14>	In platanum, coeptis quae stabat proxima sacris.
<ovid. meta. 12.15>	Nidus erat uolucrum bis quattuor arbore summa,
<ovid. meta. 12.16>	Quas simul et matrem circum sua damna uolantem
<ovid. meta. 12.17>	Corripuit serpens auidoque recondidit ore.
<ovid. meta. 12.18>	Obstipuere omnes; at ueri prouidus augur
<ovid. meta. 12.19>	Thestorides: "uincemus"; ait "gaudete, Pelasgi;
<ovid. meta. 12.20>	Troia cadet, sed erit nostri mora longa laboris
<ovid. meta. 12.21>	Atque nouem uolucres in belli digerit annos.
<ovid. meta. 12.22>	Ille, ut erat uirides amplexus in arbore ramos,
<ovid. meta. 12.23>	Fit lapis et seruat serpentis imagine saxum.
<ovid. meta. 12.24>	Permanet Aoniis Nereus uiolentus in undis
<ovid. meta. 12.25>	Bellaque non transfert et sunt qui parcere Troiae
<ovid. meta. 12.26>	Neptunum credant, quia moenia fecerat urbi.
<ovid. meta. 12.27>	At non Thestorides; nec enim nescitue tacetue
<ovid. meta. 12.28>	Sanguine uirgineo placandam uirginis iram
<ovid. meta. 12.29>	Esse deae. postquam pietatem publica causa
<ovid. meta. 12.30>	Rexque patrem uicit castumque datura cruorem
<ovid. meta. 12.31>	Flentibus ante aram stetit Iphigenia ministris,
<ovid. meta. 12.32>	Victa dea est nubemque oculis obiecit et inter
<ovid. meta. 12.33>	Officium turbamque sacri uocesque precantum
<ovid. meta. 12.34>	Supposita fertur mutasse Mycenida cerua.
<ovid. meta. 12.35>	Ergo ubi, qua decuit, lenita est caede Diana
<ovid. meta. 12.36>	Et pariter Phoebes, pariter maris ira recessit,
<ovid. meta. 12.37>	Accipiunt uentos a tergo mille carinae
<ovid. meta. 12.38>	Multaque perpessae Phrygia potiuntur harena.
<ovid. meta. 12.39>	Orbe locus medio est inter terrasque fretumque
<ovid. meta. 12.40>	Caelestesque plagas, triplicis confinia mundi,
<ovid. meta. 12.41>	Vnde quod est usquam, quamuis regionibus absit,
<ovid. meta. 12.42>	Inspicitur penetratque cauas uox omnis ad aures.
<ovid. meta. 12.43>	Fama tenet summaque domum sibi legit in arce
<ovid. meta. 12.44>	Innumerosque aditus ac mille foramina tectis
<ovid. meta. 12.45>	Addidit et nullis inclusit limina portis;
<ovid. meta. 12.46>	Nocte dieque patet; tota est ex aere sonanti,
<ovid. meta. 12.47>	Tota fremit uocesque refert iteratque quod audit;
<ovid. meta. 12.48>	Nulla quies intus nullaque silentia parte.
<ovid. meta. 12.49>	Nec tamen est clamor, sed paruae murmura uocis,
<ovid. meta. 12.50>	Qualia de pelagi, siquis procul audiat, undis
<ovid. meta. 12.51>	Esse solent, qualemue sonum, cum Iuppiter atras
<ovid. meta. 12.52>	Increpuit nubes, extrema tonitrua reddunt.
<ovid. meta. 12.53>	Atria turba tenet; ueniunt, leue uulgus, euntque
<ovid. meta. 12.54>	Mixtaque cum ueris passim commenta uagantur
<ovid. meta. 12.55>	Milia rumorum confusaque uerba uolutant;
<ovid. meta. 12.56>	E quibus hi uacuas implent sermonibus aures,
<ovid. meta. 12.57>	Hi narrata ferunt alio mensuraque ficti
<ovid. meta. 12.58>	Crescit et auditis aliquid nouus adicit auctor.
<ovid. meta. 12.59>	Illic Credulitas, illic temerarius Error
<ovid. meta. 12.60>	Vanaque Laetitia est consternatique Timores
<ovid. meta. 12.61>	Seditioque repens dubioque auctore Susurri.
<ovid. meta. 12.62>	Ipsa, quid in caelo rerum pelagoque geratur
<ovid. meta. 12.63>	Et tellure, uidet totumque inquirit in orbem.
<ovid. meta. 12.64>	Fecerat haec notum Graias cum milite forti
<ovid. meta. 12.65>	Aduentare rates; neque inexpectatus in armis
<ovid. meta. 12.66>	Hostis adest; prohibent aditus litusque tuentur
<ovid. meta. 12.67>	Troes et Hectorea primus fataliter hasta,
<ovid. meta. 12.68>	Protesilae, cadis; commissaque proelia magno
<ovid. meta. 12.69>	Stant Danais fortisque animae nece cognitus Hector;
<ovid. meta. 12.70>	Nec Phryges exiguo, quid Achaica dextera posset,
<ovid. meta. 12.71>	Sanguine senserunt; et iam Sigea rubebant
<ovid. meta. 12.72>	Litora, iam leto proles Neptunia Cygnus
<ovid. meta. 12.73>	Mille uiros dederat, iam curru instabat Achilles
<ovid. meta. 12.74>	Totaque Peliacae sternebat cuspidis ictu
<ovid. meta. 12.75>	Agmina; perque acies aut Cygnum aut Hectora quaerens
<ovid. meta. 12.76>	Congreditur Cygno; decimum dilatus in annum
<ovid. meta. 12.77>	Hector erat; tum colla iugo candentia pressos
<ovid. meta. 12.78>	Exhortatus equos, currum direxit in hostem
<ovid. meta. 12.79>	Concutiensque suis uibrantia tela lacertis:
<ovid. meta. 12.80>	"Quisquis es, o iuuenis", dixit "solamen habeto
<ovid. meta. 12.81>	Mortis, ab Haemonio quod sis iugulatus Achille."
<ovid. meta. 12.82>	Hactenus Aeacides; uocem grauis hasta secuta est.
<ovid. meta. 12.83>	Sed quamquam certa nullus fuit error in hasta,
<ovid. meta. 12.84>	Nil tamen emissi profecit acumine ferri;
<ovid. meta. 12.85>	Vtque hebeti pectus tantummodo contudit ictu.
<ovid. meta. 12.86>	"Nate dea, nam te fama praenouimus", inquit
<ovid. meta. 12.87>	Ille "quid a nobis uulnus miraris abesse?"
<ovid. meta. 12.88>	(Mirabatur enim) "non haec, quam cernis, equinis
<ovid. meta. 12.89>	Fulua iubis cassis neque onus caua parma sinistrae
<ovid. meta. 12.90>	Auxilio mihi sunt; decor est quaesitus ab istis.
<ovid. meta. 12.91>	Mars quoque ob hoc capere arma solet; remouebitur omne
<ovid. meta. 12.92>	Tegminis officium; tamen indestrictus abibo.
<ovid. meta. 12.93>	Est aliquid non esse satum Nereide, sed qui
<ovid. meta. 12.94>	Nereaque et natas et totum temperat aequor."
<ovid. meta. 12.95>	Dixit et haesurum clipei curuamine telum
<ovid. meta. 12.96>	Misit in Aeaciden, quod et aes et proxima rupit
<ovid. meta. 12.97>	Terga nouena boum, decimo tamen orbe moratum est.
<ovid. meta. 12.98>	Excutit hoc heros rursusque trementia forti
<ovid. meta. 12.99>	Tela manu torsit; rursus sine uulnere corpus
<ovid. meta. 12.100>	Sincerumque fuit. nec tertia cuspis apertum
<ovid. meta. 12.101>	Et se praebentem ualuit destringere Cygnum.
<ovid. meta. 12.102>	Haud secus exarsit quam circo taurus aperto,
<ovid. meta. 12.103>	Cum sua terribili petit irritamina cornu,
<ovid. meta. 12.104>	Poeniceas uestes elusaque uulnera sentit.
<ovid. meta. 12.105>	Num tamen exciderit ferrum, considerat, hastae;
<ovid. meta. 12.106>	Haerebat ligno. "manus est mea debilis ergo,
<ovid. meta. 12.107>	Quasque" ait "ante habuit uires, effudit in uno?
<ovid. meta. 12.108>	Nam certe ualuit, uel cum Lyrnesia primum
<ovid. meta. 12.109>	Moenia deieci, uel cum Tenedonque suoque
<ovid. meta. 12.110>	Eetioneas impleui sanguine Thebas,
<ovid. meta. 12.111>	Vel cum purpureus populari caede Caicus
<ovid. meta. 12.112>	Fluxit opusque meae bis sensit Telephus hastae.
<ovid. meta. 12.113>	Hic quoque tot caesis, quorum per litus aceruos
<ovid. meta. 12.114>	Et feci et uideo, ualuit mea dextra ualetque."
<ovid. meta. 12.115>	Dixit et, ante actis ueluti male crederet, hastam
<ovid. meta. 12.116>	Misit in aduersum Lycia de plebe Menoeten
<ovid. meta. 12.117>	Loricamque simul subiectaque pectora rupit;
<ovid. meta. 12.118>	Quo plangente grauem moribundo uertice terram,
<ovid. meta. 12.119>	Extrahit illud idem calido de uulnere telum
<ovid. meta. 12.120>	Atque ait: "haec manus est, haec, qua modo uicimus, hasta
<ovid. meta. 12.121>	Vtar in hoc isdem; sit in hoc, precor, exitus idem.
<ovid. meta. 12.122>	Sic fatur Cygnumque petit, nec fraxinus errat
<ovid. meta. 12.123>	Inque umero sonuit non euitata sinistro;
<ovid. meta. 12.124>	Inde uelut muro solidaque a caute repulsa est.
<ovid. meta. 12.125>	Qua tamen ictus erat, signatum sanguine Cygnum
<ovid. meta. 12.126>	Viderat et frustra fuerat gauisus Achilles;
<ovid. meta. 12.127>	Vulnus erat nullum; sanguis fuit ille Menoetae.
<ovid. meta. 12.128>	Tum uero praeceps curru fremebundus ab alto
<ovid. meta. 12.129>	Desilit et nitido securum comminus hostem
<ovid. meta. 12.130>	Ense petens, parmam gladio galeamque cauari
<ovid. meta. 12.131>	Cernit et in duro laedi quoque corpore ferrum.
<ovid. meta. 12.132>	Haud tulit ulterius clipeoque aduersa reducto
<ovid. meta. 12.133>	Ter quater ora uiri capulo et caua tempora pulsat
<ovid. meta. 12.134>	Cedentique sequens instat turbatque ruitque
<ovid. meta. 12.135>	Attonitoque negat requiem; pauor occupat illum
<ovid. meta. 12.136>	Ante oculosque natant tenebrae retroque ferenti
<ovid. meta. 12.137>	Auersos passus medio lapis obstitit aruo;
<ovid. meta. 12.138>	Quem super impulsum resupino corpore Cygnum
<ovid. meta. 12.139>	Vi multa uertit terraeque afflixit Achilles.
<ovid. meta. 12.140>	Tum clipeo genibusque premens praecordia duris
<ovid. meta. 12.141>	Vincla trahit galeae; quae presso subdita mento
<ovid. meta. 12.142>	Elidunt fauces et respiramen iterque
<ovid. meta. 12.143>	Eripiunt animae. uictum spoliare parabat;
<ovid. meta. 12.144>	Arma relicta uidet; corpus deus aequoris albam
<ovid. meta. 12.145>	Contulit in uolucrem, cuius modo nomen habebat.
<ovid. meta. 12.146>	Hic labor, haec requiem multorum pugna dierum
<ovid. meta. 12.147>	Attulit et positis pars utraque substitit armis
<ovid. meta. 12.148>	Dumque uigil Phrygios seruat custodia muros
<ovid. meta. 12.149>	Et uigil Argolicas seruat custodia fossas,
<ovid. meta. 12.150>	Festa dies aderat, qua Cygni uictor Achilles
<ovid. meta. 12.151>	Pallada mactatae placabat sanguine uaccae.
<ovid. meta. 12.152>	Cuius ut imposuit prosecta calentibus aris
<ovid. meta. 12.153>	Et dis acceptus penetrauit in aethera nidor,
<ovid. meta. 12.154>	Sacra tulere suam, pars est data cetera mensis.
<ovid. meta. 12.155>	Discubuere toris proceres et corpora tosta
<ovid. meta. 12.156>	Carne replent uinoque leuant curasque sitimque.
<ovid. meta. 12.157>	Non illos citharae, non illos carmina uocum
<ovid. meta. 12.158>	Longaue multifori delectat tibia buxi,
<ovid. meta. 12.159>	Sed noctem sermone trahunt uirtusque loquendi
<ovid. meta. 12.160>	Materia est; pugnas referunt hostisque suasque
<ovid. meta. 12.161>	Inque uices adita atque exhausta pericula saepe
<ovid. meta. 12.162>	Commemorare iuuat; quid enim loqueretur Achilles,
<ovid. meta. 12.163>	Aut quid apud magnum potius loquerentur Achillem?
<ovid. meta. 12.164>	Proxima praecipue domito uictoria Cygno
<ovid. meta. 12.165>	In sermone fuit; uisum mirabile cunctis,
<ovid. meta. 12.166>	Quod iuueni corpus nullo penetrabile telo
<ovid. meta. 12.167>	Inuictumque a uulnere erat ferrumque terebat.
<ovid. meta. 12.168>	Hoc ipse Aeacides, hoc mirabantur Achiui,
<ovid. meta. 12.169>	Cum sic Nestor ait: "uestro fuit unicus aeuo
<ovid. meta. 12.170>	Contemptor ferri nulloque forabilis ictu
<ovid. meta. 12.171>	Cygnus; at ipse olim patientem uulnera mille
<ovid. meta. 12.172>	Corpore non laeso Perrhaebum Caenea uidi,
<ovid. meta. 12.173>	Caenea Perrhaebum, qui factis inclitus Othryn
<ovid. meta. 12.174>	Incoluit; quoque id mirum magis esset in illo,
<ovid. meta. 12.175>	Femina natus erat." monstri nouitate mouentur
<ovid. meta. 12.176>	Quisquis adest, narretque rogant; quos inter Achilles:
<ovid. meta. 12.177>	"Dic age, nam cunctis eadem est audire uoluntas,
<ovid. meta. 12.178>	O facunde senex, aeui prudentia nostri
<ovid. meta. 12.179>	Quis fuerit Caeneus, cur in contraria uersus,
<ovid. meta. 12.180>	Qua tibi militia, cuius certamine pugnae
<ovid. meta. 12.181>	Cognitus, a quo sit uictus, si uictus ab ullo est."
<ovid. meta. 12.182>	Tum senior: "quamuis obstet mihi tarda uetustas
<ovid. meta. 12.183>	Multaque me fugiant primis spectata sub annis,
<ovid. meta. 12.184>	Plura tamen memini; nec quae magis haereat ulla
<ovid. meta. 12.185>	Pectore res nostro est inter bellique domique
<ovid. meta. 12.186>	Acta tot; ac siquem potuit spatiosa senectus
<ovid. meta. 12.187>	Spectatorem operum multorum reddere, uixi
<ovid. meta. 12.188>	Annos bis centum; nunc tertia uiuitur aetas.
<ovid. meta. 12.189>	Clara decore fuit proles Elateia Caenis,
<ovid. meta. 12.190>	Thessalidum uirgo pulcherrima, perque propinquas
<ovid. meta. 12.191>	Perque tuas urbes (tibi enim popularis, Achille)
<ovid. meta. 12.192>	Multorum frustra uotis optata procorum.
<ovid. meta. 12.193>	Temptasset Peleus thalamos quoque forsitan illos;
<ovid. meta. 12.194>	Sed iam aut contigerant illi conubia matris,
<ovid. meta. 12.195>	Aut fuerant promissa, tuae; nec Caenis in ullos
<ovid. meta. 12.196>	Denupsit thalamos secretaque litora carpens
<ovid. meta. 12.197>	Aequorei uim passa dei est; ita fama ferebat;
<ovid. meta. 12.198>	Vtque nouae Veneris Neptunus gaudia cepit:
<ovid. meta. 12.199>	"Sint tua uota licet" dixit "secura repulsae;
<ovid. meta. 12.200>	Elige quid uoueas"; (eadem hoc quoque fama ferebat)
<ovid. meta. 12.201>	"Magnum" Caenis ait "facit haec iniuria uotum,
<ovid. meta. 12.202>	Tale pati iam posse nihil; da femina ne sim,
<ovid. meta. 12.203>	Omnia praestiteris." grauiore nouissima dixit
<ovid. meta. 12.204>	Verba sono poteratque uiri uox illa uideri,
<ovid. meta. 12.205>	Sicut erat; nam iam uoto deus aequoris alti
<ovid. meta. 12.206>	Annuerat dederatque super, ne saucius ullis
<ovid. meta. 12.207>	Vulneribus fieri ferroue occumbere posset.
<ovid. meta. 12.208>	Munere laetus abit studiisque uirilibus aeuum
<ovid. meta. 12.209>	Exigit Atracides Peneiaque arua pererrat.
<ovid. meta. 12.210>	Duxerat Hippodamen audaci Ixione natus
<ovid. meta. 12.211>	Nubigenasque feros positis ex ordine mensis
<ovid. meta. 12.212>	Arboribus tecto discumbere iusserat antro.
<ovid. meta. 12.213>	Haemonii proceres aderant, aderamus et ipsi,
<ovid. meta. 12.214>	Festaque confusa resonabat regia turba.
<ovid. meta. 12.215>	Ecce canunt Hymenaeon et ignibus atria fumant
<ovid. meta. 12.216>	Cinctaque adest uirgo matrum nuruumque caterua,
<ovid. meta. 12.217>	Praesignis facie. Felicem diximus illa
<ovid. meta. 12.218>	Coniuge Pirithoum, quod paene fefellimus omen.
<ovid. meta. 12.219>	Nam tibi saeuorum saeuissime Centaurorum,
<ovid. meta. 12.220>	Euryte, quam uino pectus tam uirgine uisa
<ovid. meta. 12.221>	Ardet et ebrietas geminata libidine regnat.
<ovid. meta. 12.222>	Protinus euersae turbant conuiuia mensae
<ovid. meta. 12.223>	Raptaturque comis per uim noua nupta prehensis.
<ovid. meta. 12.224>	Eurytus Hippodamen, alii, quam quisque probabant,
<ovid. meta. 12.225>	Vt poterant, rapiunt; captaeque erat urbis imago.
<ovid. meta. 12.226>	Femineo clamore sonat domus; ocius omnes
<ovid. meta. 12.227>	Surgimus et primus: "quae te uecordia", Theseus
<ovid. meta. 12.228>	"Euryte, pulsat", ait "qui me uiuente lacessas
<ovid. meta. 12.229>	Pirithoum uiolesque duos ignarus in uno?"
<ovid. meta. 12.230>	Neue ea magnanimus frustra memorauerit heros,
<ovid. meta. 12.231>	Summouet instantes raptamque furentibus aufert.
<ovid. meta. 12.232>	Ille nihil contra, neque enim defendere uerbis
<ovid. meta. 12.233>	Talia facta potest; sed uindicis ora proteruis
<ovid. meta. 12.234>	Insequitur manibus generosaque pectora pulsat.
<ovid. meta. 12.235>	Forte fuit iuxta signis extantibus asper
<ovid. meta. 12.236>	Antiquus crater, quem surgens uastior ipse
<ovid. meta. 12.237>	Sustulit Aegides aduersaque misit in ora;
<ovid. meta. 12.238>	Sanguinis ille globos pariter cerebrumque merumque
<ovid. meta. 12.239>	Vulnere et ore uomens madida resupinus harena
<ovid. meta. 12.240>	Calcitrat. ardescunt germani caede bimembres
<ovid. meta. 12.241>	Certatimque omnes uno ore "arma, arma" loquuntur.
<ovid. meta. 12.242>	Vina dabant animos et prima pocula pugna
<ovid. meta. 12.243>	Missa uolant fragilesque cadi curuique lebetes,
<ovid. meta. 12.244>	Res epulis quondam, tum bello et caedibus aptae.
<ovid. meta. 12.245>	Primus Ophionides Amycus penetralia donis
<ovid. meta. 12.246>	Haud timuit spoliare suis et primus ab aede
<ovid. meta. 12.247>	Lampadibus densum rapuit funale coruscis
<ovid. meta. 12.248>	Elatumque alte, ueluti qui candida tauri
<ovid. meta. 12.249>	Rumpere sacrifica molitur colla securi,
<ovid. meta. 12.250>	Illisit fronti Lapithae Celadontis et ossa
<ovid. meta. 12.251>	Non agnoscendo confusa reliquit in ore.
<ovid. meta. 12.252>	Exsiluere oculi disiectisque ossibus oris
<ovid. meta. 12.253>	Acta retro naris medioque est fixa palato.
<ovid. meta. 12.254>	Hunc pede conuulso mensae Pellaeus acernae
<ovid. meta. 12.255>	Strauit humi Pelates, deiecto in pectora mento,
<ovid. meta. 12.256>	Cumque atro mixtos sputantem sanguine dentes
<ovid. meta. 12.257>	Vulnere Tartareas geminato mittit ad umbras.
<ovid. meta. 12.258>	Proximus ut steterat, spectans altaria uultu
<ovid. meta. 12.259>	Fumida terribili, "cur non" ait "utimur istis?"
<ovid. meta. 12.260>	Cumque suis Gryneus immanem sustulit aram
<ovid. meta. 12.261>	Ignibus et medium Lapitharum iecit in agmen
<ovid. meta. 12.262>	Depressitque duos, Brotean et Orion; Orio
<ovid. meta. 12.263>	Mater erat Mycale, quam deduxisse canendo
<ovid. meta. 12.264>	Saepe reluctantis constabat cornua lunae.
<ovid. meta. 12.265>	"Non impune feres, teli modo copia detur,
<ovid. meta. 12.266>	Dixerat Exadius telique habet instar, in alta
<ovid. meta. 12.267>	Quae fuerant pinu, uotiui cornua cerui.
<ovid. meta. 12.268>	Figitur hinc duplici Gryneus in lumina ramo
<ovid. meta. 12.269>	Eruiturque oculos, quorum pars cornibus haeret,
<ovid. meta. 12.270>	Pars fluit in barbam concretaque sanguine pendet.
<ovid. meta. 12.271>	Ecce rapit mediis flagrantem Rhoetus ab aris
<ovid. meta. 12.272>	Pruniceum torrem dextraque a parte Charaxi
<ovid. meta. 12.273>	Tempora perstringit fuluo protecta capillo.
<ovid. meta. 12.274>	Correpti rapida, ueluti seges arida, flamma
<ovid. meta. 12.275>	Arserunt crines et uulnere sanguis inustus
<ovid. meta. 12.276>	Terribilem stridore sonum dedit, ut dare ferrum
<ovid. meta. 12.277>	Igne rubens plerumque solet, quod forcipe curua
<ovid. meta. 12.278>	Cum faber eduxit, lacubus demittit; at illud
<ovid. meta. 12.279>	Stridet et in tepida summersum sibilat unda.
<ovid. meta. 12.280>	Saucius hirsutis auidum de crinibus ignem
<ovid. meta. 12.281>	Excutit inque umeros limen tellure reuulsum
<ovid. meta. 12.282>	Tollit, onus plaustri, quod ne permittat in hostem,
<ovid. meta. 12.283>	Ipsa facit grauitas; socium quoque saxea moles
<ovid. meta. 12.284>	Oppressit spatio stantem propiore Cometen.
<ovid. meta. 12.285>	Gaudia nec retinet Rhoetus: "sic, comprecor", inquit
<ovid. meta. 12.286>	Cetera sit fortis castrorum turba tuorum!"
<ovid. meta. 12.287>	Semicremoque nouat repetitum stipite uulnus,
<ovid. meta. 12.288>	Terque quaterque graui iuncturas uerticis ictu
<ovid. meta. 12.289>	Rupit et in liquido sederunt ossa cerebro.
<ovid. meta. 12.290>	Victor ad Euagrum Corythumque Dryantaque transit,
<ovid. meta. 12.291>	E quibus ut prima tectus lanugine malas
<ovid. meta. 12.292>	Procubuit Corythus, "puero quae gloria fuso
<ovid. meta. 12.293>	Parta tibi est?" Euagrus ait; nec dicere Rhoetus
<ovid. meta. 12.294>	Plura sinit rutilasque ferox in aperta loquentis
<ovid. meta. 12.295>	Condidit ora uiri, perque os in pectora, flammas.
<ovid. meta. 12.296>	Te quoque, saeue Drya, circum caput igne rotato
<ovid. meta. 12.297>	Insequitur; sed non in te quoque constitit idem
<ovid. meta. 12.298>	Exitus; assiduae successu caedis ouantem,
<ovid. meta. 12.299>	Qua iuncta est umero ceruix, sude figis obusta.
<ovid. meta. 12.300>	Ingemuit duroque sudem uix osse reuellit
<ovid. meta. 12.301>	Rhoetus et ipse suo madefactus sanguine fugit.
<ovid. meta. 12.302>	Fugit et Orneus Lycabasque et saucius armo
<ovid. meta. 12.303>	Dexteriore Medon et cum Pisenore Thaumas;
<ovid. meta. 12.304>	Quique pedum nuper certamine uicerat omnes,
<ovid. meta. 12.305>	Mermeros accepto tum uulnere tardius ibat;
<ovid. meta. 12.306>	Et Pholus et Melaneus et Abas praedator aprorum,
<ovid. meta. 12.307>	Quique suis frustra bellum dissuaserat, augur
<ovid. meta. 12.308>	Astylos; ille etiam metuenti uulnera Nesso:
<ovid. meta. 12.309>	"Ne fuge; ad Herculeos" inquit "seruaberis arcus."
<ovid. meta. 12.310>	At non Eurynomus Lycidasque et Areos et Imbreus
<ovid. meta. 12.311>	Effugere necem; quos omnes dextra Dryantis
<ovid. meta. 12.312>	Perculit aduersos. aduersum tu quoque, quamuis
<ovid. meta. 12.313>	Terga fugae dederas, uulnus, Crenaee, tulisti;
<ovid. meta. 12.314>	Nam graue respiciens inter duo lumina ferrum,
<ovid. meta. 12.315>	Qua naris fronti committitur, accipis, imae.
<ovid. meta. 12.316>	In tanto fremitu cunctis sine fine iacebat
<ovid. meta. 12.317>	Sopitus uenis et inexperrectus Aphidas
<ovid. meta. 12.318>	Languentique manu carchesia mixta tenebat,
<ovid. meta. 12.319>	Fusus in Ossaeae uillosis pellibus ursae.
<ovid. meta. 12.320>	Quem procul ut uidit frustra nulla arma mouentem,
<ovid. meta. 12.321>	Inserit amento digitos "miscenda"que dixit,
<ovid. meta. 12.322>	"Cum Styge uina bibes" Phorbas; nec plura moratus
<ovid. meta. 12.323>	In iuuenem torsit iaculum ferrataque collo
<ovid. meta. 12.324>	Fraxinus, ut casu iacuit resupinus, adacta est.
<ovid. meta. 12.325>	Mors caruit sensu plenoque e gutture fluxit
<ovid. meta. 12.326>	Inque toros inque ipsa niger carchesia sanguis.
<ovid. meta. 12.327>	Vidi ego Petraeum conantem tollere terra
<ovid. meta. 12.328>	Glandiferam quercum; quam dum complexibus ambit
<ovid. meta. 12.329>	Et quatit huc illuc labefactaque robora iactat,
<ovid. meta. 12.330>	Lancea Pirithoi costis immissa Petraei
<ovid. meta. 12.331>	Pectora cum duro luctantia robore fixit.
<ovid. meta. 12.332>	Pirithoi cecidisse Lycum uirtute ferebant,
<ovid. meta. 12.333>	Pirithoi uirtute Chromim; sed uterque dederunt
<ovid. meta. 12.334>	Victori titulum quam Dictys Helopsque minorem;
<ovid. meta. 12.335>	Fixus Helops iaculo, quod peruia tempora fecit
<ovid. meta. 12.336>	Et missum a dextra laeuam penetrauit ad aurem;
<ovid. meta. 12.337>	Dictys ab ancipiti delapsus acumine montis,
<ovid. meta. 12.338>	Dum fugit instantem trepidans Ixione natum,
<ovid. meta. 12.339>	Decidit in praeceps et pondere, corporis ornum
<ovid. meta. 12.340>	Ingentem fregit suaque induit ilia fractae.
<ovid. meta. 12.341>	Vltor adest Aphareus saxumque e monte reuulsum
<ovid. meta. 12.342>	Mittere conatur; mittentem stipite querno
<ovid. meta. 12.343>	Occupat Aegides cubitique ingentia frangit
<ovid. meta. 12.344>	Ossa; nec ulterius dare corpus inutile leto
<ovid. meta. 12.345>	Aut uacat aut curat tergoque Bienoris alti
<ovid. meta. 12.346>	Insilit, haud solito quemquam portare nisi ipsum;
<ovid. meta. 12.347>	Opposuitque genu costis prensamque sinistra
<ovid. meta. 12.348>	Caesariem retinens, uultum minitantiaque ora
<ovid. meta. 12.349>	Robore nodoso praeduraque tempora fregit.
<ovid. meta. 12.350>	Robore Nedymnum iaculatoremque Lycopen
<ovid. meta. 12.351>	Sternit et immissa protectum pectora barba
<ovid. meta. 12.352>	Hippason et summis extantem Rhiphea siluis
<ovid. meta. 12.353>	Thereaque, Haemoniis qui prensos montibus ursos
<ovid. meta. 12.354>	Ferre domum uiuos indignantesque solebat.
<ovid. meta. 12.355>	Haud tulit utentem pugnae successibus ultra
<ovid. meta. 12.356>	Thesea Demoleon; solido diuellere dumo
<ovid. meta. 12.357>	Annosam pinum magno molimine temptat;
<ovid. meta. 12.358>	Quod quia non potuit, praefractam misit in hostem.
<ovid. meta. 12.359>	Sed procul a telo Theseus ueniente recessit
<ovid. meta. 12.360>	Pallados admonitu (credi sic ipse uolebat);
<ovid. meta. 12.361>	Non tamen arbor iners cecidit; nam Crantoris alti
<ovid. meta. 12.362>	Abscidit iugulo pectusque umerumque sinistrum.
<ovid. meta. 12.363>	Armiger ille tui fuerat genitoris, Achille,
<ovid. meta. 12.364>	Quem Dolopum rector bello superatus Amyntor
<ovid. meta. 12.365>	Aeacidae dederat pacis pignusque fidemque.
<ovid. meta. 12.366>	Hunc procul ut foedo disiectum uulnere Peleus
<ovid. meta. 12.367>	Vidit: "at inferias, iuuenum gratissime Crantor,
<ovid. meta. 12.368>	Accipe" ait; ualidoque in Demoleonta lacerto
<ovid. meta. 12.369>	Fraxineam misit, mentis quoque uiribus, hastam,
<ovid. meta. 12.370>	Quae laterum cratem perrupit, et ossibus haerens
<ovid. meta. 12.371>	Intremuit; trahit ille manu sine cuspide lignum;
<ovid. meta. 12.372>	Id quoque uix sequitur; cuspis pulmone retenta est.
<ovid. meta. 12.373>	Ipse dolor uires animo dabat; aeger in hostem
<ovid. meta. 12.374>	Erigitur pedibusque uirum proculcat equinis.
<ovid. meta. 12.375>	Excipit ille ictus galea clipeoque sonantis
<ovid. meta. 12.376>	Defensatque umeros praetentaque sustinet arma
<ovid. meta. 12.377>	Perque armos uno duo pectora perforat ictu.
<ovid. meta. 12.378>	Ante tamen leto dederat Phlegraeon et Hylen
<ovid. meta. 12.379>	Eminus, Iphinoum collato Marte Claninque.
<ovid. meta. 12.380>	Additur his Dorylas, qui tempora tecta gerebat
<ovid. meta. 12.381>	Pelle lupi saeuique uicem praestantia teli
<ovid. meta. 12.382>	Cornua uara boum multo rubefacta cruore.
<ovid. meta. 12.383>	Huic ego, nam uires animus dabat: "adspice" dixi
<ovid. meta. 12.384>	"Quantum concedant nostro tua cornua ferro";
<ovid. meta. 12.385>	Et iaculum torsi; quod cum uitare nequiret,
<ovid. meta. 12.386>	Opposuit dextram passurae uulnera fronti.
<ovid. meta. 12.387>	Affixa est cum fronte manus; fit clamor; at illum
<ovid. meta. 12.388>	Haerentem Peleus et acerbo uulnere uictum
<ovid. meta. 12.389>	(Stabat enim propior) mediam ferit ense sub aluum.
<ovid. meta. 12.390>	Prosiluit terraque ferox sua uiscera traxit
<ovid. meta. 12.391>	Tractaque calcauit calcataque rupit et illis
<ovid. meta. 12.392>	Crura quoque impediit et inani concidit aluo.
<ovid. meta. 12.393>	Nec te pugnantem tua, Cyllare, forma redemit,
<ovid. meta. 12.394>	Si modo naturae formam concedimus illi.
<ovid. meta. 12.395>	Barba erat incipiens, barbae color aureus, aurea
<ovid. meta. 12.396>	Ex umeris medios coma dependebat in armos.
<ovid. meta. 12.397>	Gratus in ore uigor; ceruix umerique manusque
<ovid. meta. 12.398>	Pectoraque artificum laudatis proxima signis
<ovid. meta. 12.399>	Et quacumque uir est; nec equi mendosa sub illo
<ovid. meta. 12.400>	Deteriorque uiro facies; da colla caputque,
<ovid. meta. 12.401>	Castore dignus erit; sic tergum sessile, sic sunt
<ovid. meta. 12.402>	Pectora celsa toris; totus pice nigrior atra,
<ovid. meta. 12.403>	Candida cauda tamen, color est quoque cruribus albus.
<ovid. meta. 12.404>	Multae illum petiere sua de gente, sed una
<ovid. meta. 12.405>	Abstulit Hylonome, qua nulla decentior inter
<ovid. meta. 12.406>	Semiferos altis habitauit femina siluis;
<ovid. meta. 12.407>	Haec et blanditiis et amando et amare fatendo
<ovid. meta. 12.408>	Cyllaron una tenet; cultus quoque, quantus in illis
<ovid. meta. 12.409>	Esse potest membris, ut sit coma pectine leuis,
<ovid. meta. 12.410>	Vt modo rore maris, modo se uiolaue rosaue
<ovid. meta. 12.411>	Implicet, interdum candentia lilia gestet,
<ovid. meta. 12.412>	Bisque die lapsis Pagasaeae uertice siluae
<ovid. meta. 12.413>	Fontibus ora lauet, bis flumine corpora tingat,
<ovid. meta. 12.414>	Nec nisi quae deceant, electarumque ferarum
<ovid. meta. 12.415>	Aut umero aut lateri praetendat uellera laeuo.
<ovid. meta. 12.416>	Par amor est illis; errant in montibus una,
<ovid. meta. 12.417>	Antra simul subeunt; et tum Lapitheia tecta
<ovid. meta. 12.418>	Intrarant pariter, pariter fera bella gerebant.
<ovid. meta. 12.419>	Auctor in incerto est; iaculum de parte sinistra
<ovid. meta. 12.420>	Venit et inferius, qua collo pectora subsunt,
<ovid. meta. 12.421>	Cyllare, te fixit; paruo cor uulnere laesum
<ovid. meta. 12.422>	Corpore cum toto post tela educta refrixit.
<ovid. meta. 12.423>	Protinus Hylonome morientes excipit artus,
<ovid. meta. 12.424>	Impositaque manu uulnus fouet oraque ad ora
<ovid. meta. 12.425>	Admouet atque animae fugienti obsistere temptat.
<ovid. meta. 12.426>	Vt uidet exstinctum, dictis quae clamor ad aures
<ovid. meta. 12.427>	Arcuit ire meas, telo, quod inhaeserat illi
<ovid. meta. 12.428>	Incubuit moriensque suum complexa maritum est.
<ovid. meta. 12.429>	Ante oculos stat et ille meos, qui sena leonum
<ovid. meta. 12.430>	Vinxerat inter se conexis uellera nodis,
<ovid. meta. 12.431>	Phaeocomes, hominemque simul protectus equumque;
<ovid. meta. 12.432>	Codice qui misso, quem uix iuga bina mouerent,
<ovid. meta. 12.433>	Tectaphon Oleniden a summo uertice fregit.
<ovid. meta. 12.434>	[Fracta uolubilitas capitis latissima perque os
<ovid. meta. 12.435>	Perque cauas nares oculosque auresque cerebrum
<ovid. meta. 12.436>	Molle fluit ueluti concretum uimine querno
<ovid. meta. 12.437>	Lac solet, utue liquor rari sub pondere cribri
<ovid. meta. 12.438>	Manat et exprimitur per densa foramina spissus].
<ovid. meta. 12.439>	Ast ego, dum parat hic armis nudare iacentem
<ovid. meta. 12.440>	(Scit tuus hoc genitor), gladium spoliantis in ima
<ovid. meta. 12.441>	Ilia demisi. Chthonius quoque Teleboasque
<ovid. meta. 12.442>	Ense iacent nostro; ramum prior ille bifurcum
<ovid. meta. 12.443>	Gesserat, hic iaculum; iaculo mihi uulnera fecit;
<ovid. meta. 12.444>	Signa uides, apparet adhuc uetus inde cicatrix.
<ovid. meta. 12.445>	Tunc ego debueram capienda ad Pergama mitti;
<ovid. meta. 12.446>	Tum poteram magni, si non superare, morari
<ovid. meta. 12.447>	Hectoris arma meis; illo sed tempore nullus,
<ovid. meta. 12.448>	Aut puer Hector erat; nunc me mea deficit aetas.
<ovid. meta. 12.449>	Quid tibi uictorem gemini Periphanta Pyraethi,
<ovid. meta. 12.450>	Ampyca quid referam, qui quadripedantis Echecli
<ovid. meta. 12.451>	Fixit in aduerso cornum sine cuspide uultu?
<ovid. meta. 12.452>	Vecte Pelethronius Macareus in pectus adacto
<ovid. meta. 12.453>	Strauit Erigdupum; memini et uenabula condi
<ovid. meta. 12.454>	Inguine Nesseis manibus coniecta Cymeli.
<ovid. meta. 12.455>	Nec tu credideris tantum cecinisse futura
<ovid. meta. 12.456>	Ampyciden Mopsum; Mopso iaculante biformis
<ovid. meta. 12.457>	Accubuit frustraque loqui temptauit Hodites,
<ovid. meta. 12.458>	Ad mentum lingua mentoque ad guttura fixo.
<ovid. meta. 12.459>	Quinque neci Caeneus dederat, Styphelumque Bromumque
<ovid. meta. 12.460>	Antimachumque Elymumque securiferumque Pyracten.
<ovid. meta. 12.461>	Vulnera non memini numerum nomenque notaui.
<ovid. meta. 12.462>	Prouolat Emathii spoliis armatus Halesi,
<ovid. meta. 12.463>	Quem dederat leto, membris et corpore Latreus
<ovid. meta. 12.464>	Maximus; huic aetas inter iuuenemque senemque,
<ovid. meta. 12.465>	Vis iuuenalis erat, uariabant tempora cani.
<ovid. meta. 12.466>	Qui clipeo gladioque Macedoniaque sarisa
<ovid. meta. 12.467>	Conspicuus faciemque obuersus in agmen utrumque
<ovid. meta. 12.468>	Armaque concussit certumque equitauit in orbem
<ovid. meta. 12.469>	Verbaque tot fudit uacuas animosus in auras:
<ovid. meta. 12.470>	"Et te, Caeni, feram? nam tu mihi femina semper,
<ovid. meta. 12.471>	Tu mihi Caenis eris. nec te natalis origo
<ovid. meta. 12.472>	Commonuit mentemque subit, quo praemia facto
<ovid. meta. 12.473>	Quaque uiri falsam speciem mercede parasti?
<ovid. meta. 12.474>	Quid sis nata, uide, uel quid sis passa; columque,
<ovid. meta. 12.475>	I, cape cum calathis et stamina pollice torque;
<ovid. meta. 12.476>	Bella relinque uiris." iactanti talia Caeneus
<ovid. meta. 12.477>	Extentum cursu missa latus eruit hasta,
<ovid. meta. 12.478>	Qua uir equo commissus erat; furit ille dolore,
<ovid. meta. 12.479>	Nudaque Phyllei iuuenis ferit ora sarisa.
<ovid. meta. 12.480>	Non secus haec resilit quam tecti a culmine grando,
<ovid. meta. 12.481>	Aut siquis paruo feriat caua tympana saxo.
<ovid. meta. 12.482>	Comminus aggreditur laterique recondere duro
<ovid. meta. 12.483>	Luctatur gladium; gladio loca peruia non sunt.
<ovid. meta. 12.484>	"Haud tamen effugies; medio iugulaberis ense,
<ovid. meta. 12.485>	Quandoquidem mucro est hebes" inquit; et in latus ensem
<ovid. meta. 12.486>	Obliquat longaque amplectitur ilia dextra.
<ovid. meta. 12.487>	Plaga facit gemitus in corpore marmoris icti
<ovid. meta. 12.488>	Fractaque dissiluit percusso lammina callo.
<ovid. meta. 12.489>	Vt satis illaesos miranti praebuit artus:
<ovid. meta. 12.490>	"Nunc age", ait Caeneus "nostro tua corpora ferro
<ovid. meta. 12.491>	Temptemus"; capuloque tenus demisit in armos
<ovid. meta. 12.492>	Ensem fatiferum caecamque in uiscera mouit
<ovid. meta. 12.493>	Versauitque manum uulnusque in uulnere fecit.
<ovid. meta. 12.494>	Ecce ruunt uasto rabidi clamore bimembres
<ovid. meta. 12.495>	Telaque in hunc omnes unum mittuntque feruntque.
<ovid. meta. 12.496>	Tela retusa cadunt, manet imperfossus ab omni
<ovid. meta. 12.497>	Inque cruentatus Caeneus Elateius ictu.
<ovid. meta. 12.498>	Fecerat attonitos noua res. "heu dedecus ingens!"
<ovid. meta. 12.499>	Monychus exclamat; "populus superamur ab uno
<ovid. meta. 12.500>	Vixque uiro; quamquam ille uir est, nos segnibus actis,
<ovid. meta. 12.501>	Quod fuit ille, sumus. quid membra immania prosunt?
<ovid. meta. 12.502>	Quid geminae uires et quod fortissima rerum
<ovid. meta. 12.503>	In nobis duplex natura animalia iunxit?
<ovid. meta. 12.504>	Nec nos matre dea, nec nos Ixione natos
<ovid. meta. 12.505>	Esse reor, qui tantus erat, Iunonis ut altae
<ovid. meta. 12.506>	Spem caperet; nos semimari superamur ab hoste.
<ovid. meta. 12.507>	Saxa trabesque super totosque inuoluite montes
<ovid. meta. 12.508>	Viuacemque animam missis elidite siluis;
<ovid. meta. 12.509>	Silua premat fauces, et erit pro uulnere pondus."
<ovid. meta. 12.510>	Dixit et insanis deiectam uiribus Austri
<ovid. meta. 12.511>	Forte trabem nactus, ualidum coniecit in hostem
<ovid. meta. 12.512>	Exemplumque fuit paruoque in tempore nudus
<ovid. meta. 12.513>	Arboris Othrys erat, nec habebat Pelion umbras.
<ovid. meta. 12.514>	Obrutus immani tumulo, sub pondere Caeneus
<ovid. meta. 12.515>	Aestuat arboreo congestaque robora duris
<ovid. meta. 12.516>	Fert umeris; sed enim postquam super ora caputque
<ovid. meta. 12.517>	Creuit onus, neque habet quas ducat spiritus auras,
<ovid. meta. 12.518>	Deficit interdum, modo se super aera frustra
<ovid. meta. 12.519>	Tollere conatur iactasque euoluere siluas
<ovid. meta. 12.520>	Interdumque mouet, ueluti, quam cernimus, ecce
<ovid. meta. 12.521>	Ardua si terrae quatiatur motibus Ide.
<ovid. meta. 12.522>	Exitus in dubio est; alii sub inania corpus
<ovid. meta. 12.523>	Tartara detrusum siluarum mole ferebant;
<ovid. meta. 12.524>	Abnuit Ampycides medioque ex aggere fuluis
<ovid. meta. 12.525>	Vidit auem pennis liquidas exire sub auras,
<ovid. meta. 12.526>	Quae mihi tunc primum, tunc est conspecta supremum.
<ovid. meta. 12.527>	Hanc ubi lustrantem leni sua castra uolatu
<ovid. meta. 12.528>	Mopsus et ingenti circum clangore sonantem
<ovid. meta. 12.529>	Adspexit pariterque animis oculisque secutus:
<ovid. meta. 12.530>	"O salue", dixit "Lapithaeae gloria gentis,
<ovid. meta. 12.531>	Maxime uir quondam, sed auis nunc unica, Caeneu!"
<ovid. meta. 12.532>	Credita res auctore suo est; dolor addidit iram
<ovid. meta. 12.533>	Oppressumque aegre tulimus tot ab hostibus unum;
<ovid. meta. 12.534>	Nec prius abstitimus ferro exercere dolorem,
<ovid. meta. 12.535>	Quam data pars leto, partem fuga noxque remouit."
<ovid. meta. 12.536>	Haec inter Lapithas et semihomines Centauros
<ovid. meta. 12.537>	Proelia Tlepolemus Pylio referente dolorem
<ovid. meta. 12.538>	Praeteriti Alcidae tacito non pertulit ore
<ovid. meta. 12.539>	Atque ait: "Herculeae mirum est obliuia laudis
<ovid. meta. 12.540>	Acta tibi, senior; certe mihi saepe referre
<ovid. meta. 12.541>	Nubigenas domitos a se pater esse solebat."
<ovid. meta. 12.542>	Tristis ad haec Pylius: "Quid me meminisse malorum
<ovid. meta. 12.543>	Cogis et obductos annis rescindere luctus
<ovid. meta. 12.544>	Inque tuum genitorem odium offensasque fateri?
<ovid. meta. 12.545>	Ille quidem maiora fide, di, gessit et orbem
<ovid. meta. 12.546>	Impleuit meritis, quod mallem posse negare;
<ovid. meta. 12.547>	Sed neque Deiphobum nec Polydamanta nec ipsum
<ovid. meta. 12.548>	Hectora laudamus; quis enim laudauerit hostem?
<ovid. meta. 12.549>	Ille tuus genitor Messenia moenia quondam
<ovid. meta. 12.550>	Strauit et immeritas urbes Elimque Pylumque
<ovid. meta. 12.551>	Diruit inque meos ferrum flammamque penatis
<ovid. meta. 12.552>	Impulit; utque alios taceam, quos ille peremit,
<ovid. meta. 12.553>	Bis sex Nelidae fuimus, conspecta iuuentus;
<ovid. meta. 12.554>	Bis sex Herculeis ceciderunt, me minus uno,
<ovid. meta. 12.555>	Viribus; atque alios uinci potuisse ferendum est;
<ovid. meta. 12.556>	Mira Periclymeni mors est, cui posse figuras
<ovid. meta. 12.557>	Sumere quas uellet rursusque reponere sumptas
<ovid. meta. 12.558>	Neptunus dederat, Nelei sanguinis auctor.
<ovid. meta. 12.559>	Hic ubi nequiquam est formas uariatus in omnes,
<ovid. meta. 12.560>	Vertitur in faciem uolucris, quae fulmina curuis
<ovid. meta. 12.561>	Ferre solet pedibus, diuum gratissima regi:
<ovid. meta. 12.562>	Viribus usus auis pennis rostroque redunco
<ovid. meta. 12.563>	Hamatisque uiri laniauerat unguibus ora;
<ovid. meta. 12.564>	Tendit in hunc nimium certos Tirynthius arcus
<ovid. meta. 12.565>	Atque inter nubes sublimia membra ferentem
<ovid. meta. 12.566>	Pendentemque ferit, lateri qua iungitur ala.
<ovid. meta. 12.567>	Nec graue uulnus erat; sed rupti uulnere nerui
<ovid. meta. 12.568>	Deficiunt motumque negant uiresque uolandi.
<ovid. meta. 12.569>	Decidit in terram, non concipientibus auras
<ovid. meta. 12.570>	Infirmis pennis, et qua leuis haeserat alae,
<ovid. meta. 12.571>	Corporis affixi pressa est grauitate sagitta
<ovid. meta. 12.572>	Perque latus summum iugulo est exacta sinistro.
<ovid. meta. 12.573>	Nunc uideor debere tui praeconia rebus
<ovid. meta. 12.574>	Herculis, o Rhodiae rector pulcherrime classis?
<ovid. meta. 12.575>	Nec tamen ulterius, quam fortia facta silendo
<ovid. meta. 12.576>	Vlciscor fratres; solida est mihi gratia tecum."
<ovid. meta. 12.577>	Haec postquam dulci Neleius edidit ore,
<ovid. meta. 12.578>	A sermone senis repetito munere Bacchi,
<ovid. meta. 12.579>	Surrexere toris; nox est data cetera somno.
<ovid. meta. 12.580>	At deus aequoreas qui cuspide temperat undas,
<ovid. meta. 12.581>	In uolucrem corpus nati Phaethontida uersum
<ovid. meta. 12.582>	Mente dolet patria saeuumque perosus Achillem
<ovid. meta. 12.583>	Exercet memores plus quam ciuiliter iras.
<ovid. meta. 12.584>	Iamque fere tracto duo per quinquennia bello,
<ovid. meta. 12.585>	Talibus intonsum compellat Sminthea dictis:
<ovid. meta. 12.586>	"O mihi de fratris longe gratissime natis,
<ovid. meta. 12.587>	Irrita qui mecum posuisti moenia Troiae,
<ovid. meta. 12.588>	Ecquid, ubi has iam iam casuras adspicis arces,
<ovid. meta. 12.589>	Ingemis? aut ecquid tot defendentia muros
<ovid. meta. 12.590>	Milia caesa doles? Ecquid, ne persequar omnes,
<ovid. meta. 12.591>	Hectoris umbra subit circum sua Pergama tracti?
<ovid. meta. 12.592>	Cum tamen ille ferox belloque cruentior ipso
<ovid. meta. 12.593>	Viuit adhuc, operis nostri populator, Achilles.
<ovid. meta. 12.594>	Det mihi se; faxo, triplici quid cuspide possim,
<ovid. meta. 12.595>	Sentiat; at quoniam concurrere comminus hosti
<ovid. meta. 12.596>	Non datur, occulta necopinum perde sagitta."
<ovid. meta. 12.597>	Annuit atque animo pariter patruique suoque
<ovid. meta. 12.598>	Delius indulgens nebula uelatus in agmen
<ovid. meta. 12.599>	Peruenit Iliacum; mediaque in caede uirorum
<ovid. meta. 12.600>	Rara per ignotos spargentem cernit Achiuos
<ovid. meta. 12.601>	Tela Parim; fassusque deum: "quid spicula perdis
<ovid. meta. 12.602>	Sanguine plebis?" ait "siqua est tibi cura tuorum,
<ovid. meta. 12.603>	Vertere in Aeaciden caesosque ulciscere fratres."
<ovid. meta. 12.604>	Dixit et ostendens sternentem Troica ferro
<ovid. meta. 12.605>	Corpora Peliden arcus obuertit in illum
<ovid. meta. 12.606>	Certaque letifera direxit spicula dextra.
<ovid. meta. 12.607>	Quod Priamus gaudere senex post Hectora posset,
<ovid. meta. 12.608>	Hoc fuit. ille igitur tantorum uictor, Achille,
<ovid. meta. 12.609>	Victus es a timido Graiae raptore maritae;
<ovid. meta. 12.610>	At si femineo fuerat tibi Marte cadendum,
<ovid. meta. 12.611>	Thermodontiaca malles cecidisse bipenni.
<ovid. meta. 12.612>	Iam timor ille Phrygum, decus et tutela Pelasgi
<ovid. meta. 12.613>	Nominis, Aeacides, caput insuperabile bello,
<ovid. meta. 12.614>	Arserat; armarat deus idem idemque cremabat.
<ovid. meta. 12.615>	Iam cinis est et de tam magno restat Achille
<ovid. meta. 12.616>	Nescio quid, paruam quod non bene compleat urnam;
<ovid. meta. 12.617>	At uiuit totum quae gloria compleat orbem.
<ovid. meta. 12.618>	Haec illi mensura uiro respondet et hac est
<ovid. meta. 12.619>	Par sibi Pelides nec inania Tartara sentit.
<ovid. meta. 12.620>	Ipse etiam, ut cuius fuerit cognoscere posses,
<ovid. meta. 12.621>	Bella mouet clipeus deque armis arma feruntur.
<ovid. meta. 12.622>	Non ea Tydides, non audet Oileos Aiax,
<ovid. meta. 12.623>	Non minor Atrides, non bello maior et aeuo
<ovid. meta. 12.624>	Poscere, non alii; solis Telamone creato
<ovid. meta. 12.625>	Laerteque fuit tantae fiducia laudis.
<ovid. meta. 12.626>	A se Tantalides onus inuidiamque remouit
<ovid. meta. 12.627>	Argolicosque duces mediis considere castris
<ovid. meta. 12.628>	Iussit et arbitrium litis traiecit in omnes.
<ovid. meta. 13.1>	Consedere duces et uulgi stante corona
<ovid. meta. 13.2>	Surgit ad hos clipei dominus septemplicis Aiax;
<ovid. meta. 13.3>	Vtque erat impatiens irae, Sigeia toruo
<ovid. meta. 13.4>	Litora respexit classemque in litore uultu
<ovid. meta. 13.5>	Intendensque manus: "agimus, pro Iuppiter!" inquit
<ovid. meta. 13.6>	"Ante rates causam et mecum confertur Vlixes!
<ovid. meta. 13.7>	At non Hectoreis dubitauit cedere flammis,
<ovid. meta. 13.8>	Quas ego sustinui, quas hac a classe fugaui.
<ovid. meta. 13.9>	Tutius est igitur fictis contendere uerbis,
<ovid. meta. 13.10>	Quam pugnare manu. sed nec mihi dicere promptum,
<ovid. meta. 13.11>	Nec facere est isti; quantumque ego Marte feroci,
<ovid. meta. 13.12>	Quantum acie ualeo, tantum ualet iste loquendo.
<ovid. meta. 13.13>	Nec memoranda tamen uobis mea facta, Pelasgi,
<ovid. meta. 13.14>	Esse reor; uidistis enim; sua narret Vlixes,
<ovid. meta. 13.15>	Quae sine teste gerit, quorum nox conscia sola est.
<ovid. meta. 13.16>	Praemia magna peto, fateor, sed demit honorem
<ovid. meta. 13.17>	Aemulus; Aiaci non est tenuisse superbum,
<ovid. meta. 13.18>	Sit licet hoc ingens, quidquid sperauit Vlixes.
<ovid. meta. 13.19>	Iste tulit pretium iam nunc temptaminis huius,
<ovid. meta. 13.20>	Quod, cum uictus erit, mecum certasse feretur.
<ovid. meta. 13.21>	Atque ego, si uirtus in me dubitabilis esset,
<ovid. meta. 13.22>	Nobilitate potens essem, Telamone creatus,
<ovid. meta. 13.23>	Moenia qui forti Troiana sub Hercule cepit
<ovid. meta. 13.24>	Litoraque intrauit Pagasaea Colcha carina.
<ovid. meta. 13.25>	Aeacus huic pater est, qui iura silentibus illic
<ovid. meta. 13.26>	Reddit ubi Aeoliden saxum graue Sisyphon urget;
<ovid. meta. 13.27>	Aeacon agnoscit summus prolemque fatetur
<ovid. meta. 13.28>	Iuppiter esse suam; sic ab Ioue tertius Aiax.
<ovid. meta. 13.29>	Nec tamen haec series in causam prosit, Achiui,
<ovid. meta. 13.30>	Si mihi cum magno non est communis Achille;
<ovid. meta. 13.31>	Frater erat, fraterna peto. quid sanguine cretus
<ovid. meta. 13.32>	Sisyphio furtisque et fraude simillimus illi,
<ovid. meta. 13.33>	Inseris Aeacidis alienae nomina gentis?
<ovid. meta. 13.34>	An quod in arma prior nulloque sub indice ueni,
<ovid. meta. 13.35>	Arma neganda mihi? Potiorque uidebitur illis
<ovid. meta. 13.36>	Vltima qui cepit detractauitque furore
<ovid. meta. 13.37>	Militiam ficto, donec sollertior isto
<ovid. meta. 13.38>	Et sibi inutilior timidi commenta retexit
<ovid. meta. 13.39>	Naupliades animi uitataque traxit ad arma?
<ovid. meta. 13.40>	Optima num sumat, quia sumere noluit ulla,
<ovid. meta. 13.41>	Nos inhonorati et donis patruelibus orbi,
<ovid. meta. 13.42>	Obtulimus quia nos ad prima pericula, simus?
<ovid. meta. 13.43>	Atque utinam aut uerus furor ille, aut creditus esset.
<ovid. meta. 13.44>	Nec comes hic Phrygias umquam uenisset ad arces
<ovid. meta. 13.45>	Hortator scelerum! Non te, Poeantia proles,
<ovid. meta. 13.46>	Expositum Lemnos nostro cum crimine haberet,
<ovid. meta. 13.47>	Qui nunc, ut memorant, siluestribus abditus antris
<ovid. meta. 13.48>	Saxa moues gemitu, Laertiadaeque precaris
<ovid. meta. 13.49>	Quae meruit; quae, si di sunt, non uana precaris.
<ovid. meta. 13.50>	Et nunc ille eadem nobis iuratus in arma,
<ovid. meta. 13.51>	Heu! pars una ducum, quo successore sagittae
<ovid. meta. 13.52>	Herculis utuntur, fractus morboque fameque
<ovid. meta. 13.53>	Velaturque aliturque auibus uolucresque petendo
<ovid. meta. 13.54>	Debita Troianis exercet spicula fatis.
<ovid. meta. 13.55>	Ille tamen uiuit, quia non comitauit Vlixen;
<ovid. meta. 13.56>	Mallet et infelix Palamedes esse relictus;
<ovid. meta. 13.57>	Viueret aut certe letum sine crimine haberet.
<ovid. meta. 13.58>	Quem male conuicti nimium memor iste furoris
<ovid. meta. 13.59>	Prodere rem Danaum finxit fictumque probauit
<ovid. meta. 13.60>	Crimen et ostendit, quod iam praefoderat, aurum.
<ovid. meta. 13.61>	Ergo aut exilio uires subduxit Achiuis
<ovid. meta. 13.62>	Aut nece; sic pugnat, sic est metuendus Vlixes.
<ovid. meta. 13.63>	Qui licet eloquio fidum quoque Nestora uincat,
<ovid. meta. 13.64>	Haud tamen efficiet desertum ut Nestora crimen
<ovid. meta. 13.65>	Esse rear nullum, qui cum imploraret Vlixen
<ovid. meta. 13.66>	Vulnere tardus equi fessusque senilibus annis,
<ovid. meta. 13.67>	Proditus a socio est; non haec mihi crimina fingi
<ovid. meta. 13.68>	Scit bene Tydides, qui nomine saepe uocatum
<ovid. meta. 13.69>	Corripuit trepidoque fugam exprobrauit amico.
<ovid. meta. 13.70>	Adspiciunt oculis superi mortalia iustis;
<ovid. meta. 13.71>	En eget auxilio qui non tulit; utque reliquit,
<ovid. meta. 13.72>	Sic linquendus erat; legem sibi dixerat ipse.
<ovid. meta. 13.73>	Conclamat socios; adsum uideoque trementem
<ovid. meta. 13.74>	Pallentemque metu et trepidantem morte futura.
<ovid. meta. 13.75>	Opposui molem clipei texique iacentem
<ovid. meta. 13.76>	Seruauique animam (minimum est hoc laudis) inertem.
<ovid. meta. 13.77>	Si perstas certare, locum redeamus in illum;
<ovid. meta. 13.78>	Redde hostem uulnusque tuum solitumque timorem
<ovid. meta. 13.79>	Post clipeumque late et mecum contende sub illo.
<ovid. meta. 13.80>	At postquam eripui, cui standi uulnera uires
<ovid. meta. 13.81>	Non dederant, nullo tardatus uulnere fugit.
<ovid. meta. 13.82>	Hector adest secumque deos in proelia ducit
<ovid. meta. 13.83>	Quaque ruit, non tu tantum terreris, Vlixe,
<ovid. meta. 13.84>	Sed fortes etiam; tantum trahit ille timoris.
<ovid. meta. 13.85>	Hunc ego sanguineae successu caedis ouantem
<ovid. meta. 13.86>	Eminus ingenti resupinum pondere fudi;
<ovid. meta. 13.87>	Hunc ego poscentem, cum quo concurreret, unus
<ovid. meta. 13.88>	Sustinui sortemque meam uouistis, Achiui,
<ovid. meta. 13.89>	Et uestrae ualuere preces. si quaeritis huius
<ovid. meta. 13.90>	Fortunam pugnae, non sum superatus ab illo.
<ovid. meta. 13.91>	Ecce ferunt Troes ferrumque ignisque Iouemque
<ovid. meta. 13.92>	In Danaas classes; ubi nunc facundus Vlixes?
<ovid. meta. 13.93>	Nempe ego mille meo protexi pectore puppes,
<ovid. meta. 13.94>	Spem uestri reditus; date pro tot nauibus arma.
<ovid. meta. 13.95>	Quod si uera licet mihi dicere, quaeritur istis
<ovid. meta. 13.96>	Quam mihi maior honos coniunctaque gloria nostra est,
<ovid. meta. 13.97>	Atque Aiax armis, non Aiaci arma petuntur.
<ovid. meta. 13.98>	Conferat his Ithacus Rhesum imbellemque Dolona
<ovid. meta. 13.99>	Priamidenque Helenum rapta cum Pallade captum;
<ovid. meta. 13.100>	Luce nihil gestum, nihil est Diomede remoto.
<ovid. meta. 13.101>	Si semel ista datis meritis tam uilibus arma,
<ovid. meta. 13.102>	Diuidite et pars sit maior Diomedis in illis.
<ovid. meta. 13.103>	Quo tamen haec Ithaco, qui clam, qui semper inermis
<ovid. meta. 13.104>	Rem gerit et furtis incautum decipit hostem?
<ovid. meta. 13.105>	Ipse nitor galeae claro radiantis ab auro
<ovid. meta. 13.106>	Insidias prodet manifestabitque latentem.
<ovid. meta. 13.107>	Sed neque Dulichius sub Achillis casside uertex
<ovid. meta. 13.108>	Pondera tanta feret, nec non onerosa grauisque
<ovid. meta. 13.109>	Pelias hasta potest imbellibus esse lacertis,
<ovid. meta. 13.110>	Nec clipeus uasti caelatus imagine mundi
<ovid. meta. 13.111>	Conueniet timidae nataeque ad furta sinistrae.
<ovid. meta. 13.112>	Debilitaturum quid te petis, improbe, munus?
<ovid. meta. 13.113>	Quod tibi si populi donauerit error Achiui,
<ovid. meta. 13.114>	Cur spolieris, erit, non cur metuaris ab hoste
<ovid. meta. 13.115>	Et fuga, qua sola cunctos, timidissime, uincis,
<ovid. meta. 13.116>	Tarda futura tibi est gestamina tanta trahenti.
<ovid. meta. 13.117>	Adde quod iste tuus, tam raro proelia passus,
<ovid. meta. 13.118>	Integer est clipeus; nostro, qui tela ferendo
<ovid. meta. 13.119>	Mille patet plagis, nouus est successor habendus.
<ovid. meta. 13.120>	Denique, quid uerbis opus est? spectemur agendo;
<ovid. meta. 13.121>	Arma uiri fortis medios mittantur in hostis;
<ovid. meta. 13.122>	Inde iubete peti et referentem ornate relatis.
<ovid. meta. 13.123>	Finierat Telamone satus uulgique secutum
<ovid. meta. 13.124>	Vltima murmur erat, donec Laertius heros
<ovid. meta. 13.125>	Astitit atque oculos paulum tellure moratos
<ovid. meta. 13.126>	Sustulit ad proceres expectatoque resoluit
<ovid. meta. 13.127>	Ora sono; neque abest facundis gratia dictis.
<ovid. meta. 13.128>	"Si mea cum uestris ualuissent uota, Pelasgi,
<ovid. meta. 13.129>	Non foret ambiguus tanti certaminis heres
<ovid. meta. 13.130>	Tuque tuis armis, nos te poteremur, Achille.
<ovid. meta. 13.131>	Quem quoniam non aequa mihi uobisque negarunt
<ovid. meta. 13.132>	Fata" (manuque simul ueluti lacrimantia tersit
<ovid. meta. 13.133>	Lumina) "quis magno melius succedat Achilli
<ovid. meta. 13.134>	Quam per quem magnus Danais successit Achilles?
<ovid. meta. 13.135>	Huic modo ne prosit, quod, ut est, hebes esse uidetur,
<ovid. meta. 13.136>	Neue mihi noceat, quod uobis semper, Achiui,
<ovid. meta. 13.137>	Profuit ingenium; meaque haec facundia, siqua est,
<ovid. meta. 13.138>	Quae nunc pro domino, pro uobis saepe locuta est,
<ovid. meta. 13.139>	Inuidia careat, bona nec sua quisque recuset.
<ovid. meta. 13.140>	Nam genus et proauos et quae non fecimus ipsi,
<ovid. meta. 13.141>	Vix ea nostra uoco; sed enim quia rettulit Aiax
<ovid. meta. 13.142>	Esse Iouis pronepos, nostri quoque sanguinis auctor
<ovid. meta. 13.143>	Iuppiter est totidemque gradus distamus ab illo.
<ovid. meta. 13.144>	Nam mihi Laertes pater est, Arcesius illi,
<ovid. meta. 13.145>	Iuppiter huic, neque in his quisquam damnatus et exul.
<ovid. meta. 13.146>	Est quoque per matrem Cyllenius addita nobis
<ovid. meta. 13.147>	Altera nobilitas; deus est in utroque parente.
<ovid. meta. 13.148>	Sed neque materno quod sum generosior ortu,
<ovid. meta. 13.149>	Nec mihi quod pater est fraterni sanguinis insons,
<ovid. meta. 13.150>	Proposita arma peto; meritis expendite causam,
<ovid. meta. 13.151>	Dummodo quod fratres Telamon Peleusque fuerunt
<ovid. meta. 13.152>	Aiacis meritum non sit, nec sanguinis ordo,
<ovid. meta. 13.153>	Sed uirtutis honor spoliis quaeratur in istis.
<ovid. meta. 13.154>	Aut si proximitas primusque requiritur heres,
<ovid. meta. 13.155>	Est genitor Peleus, est Pyrrhus filius illi;
<ovid. meta. 13.156>	Quis locus Aiaci? Phthiam haec Scyrumue ferantur,
<ovid. meta. 13.157>	Nec minus est isto Teucer patruelis Achilli;
<ovid. meta. 13.158>	Num petit ille tamen, num si petat, auferat illa?
<ovid. meta. 13.159>	Ergo operum quoniam nudum certamen habetur,
<ovid. meta. 13.160>	Plura quidem feci, quam quae comprendere dictis
<ovid. meta. 13.161>	In promptu mihi sit; rerum tamen ordine ducar.
<ovid. meta. 13.162>	Praescia uenturi genetrix Nereia leti
<ovid. meta. 13.163>	Dissimulat cultu natum et deceperat omnes,
<ovid. meta. 13.164>	In quibus Aiacem, sumptae fallacia uestis.
<ovid. meta. 13.165>	Arma ego femineis animum motura uirilem
<ovid. meta. 13.166>	Mercibus inserui; neque adhuc proiecerat heros
<ovid. meta. 13.167>	Virgineos habitus, cum parmam hastamque tenenti
<ovid. meta. 13.168>	"Nate dea", dixi "tibi se peritura reseruant
<ovid. meta. 13.169>	Pergama; quid dubitas ingentem euertere Troiam"?
<ovid. meta. 13.170>	Iniecique manum fortemque ad fortia misi.
<ovid. meta. 13.171>	Ergo opera illius mea sunt; ego Telephon hasta
<ovid. meta. 13.172>	Pugnantem domui, uictum orantemque refeci.
<ovid. meta. 13.173>	Quod Thebae cecidere, meum est; me credite Lesbon,
<ovid. meta. 13.174>	Me Tenedon Chrysenque et Cillan, Apollinis urbes,
<ovid. meta. 13.175>	Et Scyrum cepisse; mea concussa putate
<ovid. meta. 13.176>	Procubuisse solo Lyrnesia moenia dextra.
<ovid. meta. 13.177>	Vtque alios taceam, qui saeuum perdere posset
<ovid. meta. 13.178>	Hectora, nempe dedi, per me iacet inclitus Hector.
<ovid. meta. 13.179>	Illis haec armis, quibus est inuentus Achilles,
<ovid. meta. 13.180>	Arma peto; uiuo dederam, post fata reposco.
<ovid. meta. 13.181>	Vt dolor unius Danaos peruenit ad omnes,
<ovid. meta. 13.182>	Aulidaque Euboicam complerunt mille carinae,
<ovid. meta. 13.183>	Expectata diu, nulla aut contraria classi
<ovid. meta. 13.184>	Flamina erant; duraeque lubent Agamemnona sortes
<ovid. meta. 13.185>	Immeritam saeuae natam mactare Dianae.
<ovid. meta. 13.186>	Denegat hoc genitor diuisque irascitur ipsis,
<ovid. meta. 13.187>	Atque in rege tamen pater est; ego mite parentis
<ovid. meta. 13.188>	Ingenium uerbis ad publica commoda uerti.
<ovid. meta. 13.189>	Nunc equidem fateor fassoque ignoscat Atrides,
<ovid. meta. 13.190>	Difficilem tenui sub iniquo iudice causam;
<ovid. meta. 13.191>	Hunc tamen utilitas populi fraterque datique
<ovid. meta. 13.192>	Summa mouet sceptri, laudem ut cum sanguine penset.
<ovid. meta. 13.193>	Mittor et ad matrem, quae non hortanda, sed astu
<ovid. meta. 13.194>	Decipienda fuit; quo si Telamonius isset,
<ovid. meta. 13.195>	Orba suis essent etiamnum lintea uentis.
<ovid. meta. 13.196>	Mittor et Iliacas audax orator ad arces
<ovid. meta. 13.197>	Visaque et intrata est altae mihi curia Troiae
<ovid. meta. 13.198>	Plenaque adhuc erat illa uiris; interritus egi,
<ovid. meta. 13.199>	Quam mihi mandarat communis Graecia, causam
<ovid. meta. 13.200>	Accusoque Parim praedamque Helenamque reposco
<ovid. meta. 13.201>	Et moueo Priamum Priamoque Antenora iunctum.
<ovid. meta. 13.202>	Et Paris et fratres et qui rapuere sub illo
<ovid. meta. 13.203>	Vix tenuere manus, scis hoc, Menelae, nefandas;
<ovid. meta. 13.204>	Primaque lux nostri tecum fuit illa pericli.
<ovid. meta. 13.205>	Longa referre mora est quae consilioque manuque
<ovid. meta. 13.206>	Vtiliter feci spatiosi tempore belli.
<ovid. meta. 13.207>	Post acies primas urbis se moenibus hostes
<ovid. meta. 13.208>	Continuere diu, nec aperti copia Martis
<ovid. meta. 13.209>	Vlla fuit; decimo demum pugnauimus anno.
<ovid. meta. 13.210>	Quid facis interea, qui nil, nisi proelia, nosti?
<ovid. meta. 13.211>	Quis tuus usus erat? Nam si mea facta requiris,
<ovid. meta. 13.212>	Hostibus insidior, fossas munimine cingo,
<ovid. meta. 13.213>	Consolor socios, ut longi taedia belli
<ovid. meta. 13.214>	Mente ferant placida; doceo, quo simus alendi
<ovid. meta. 13.215>	Armandique modo; mittor, quo postulat usus.
<ovid. meta. 13.216>	Ecce Iouis monitu, deceptus imagine somni,
<ovid. meta. 13.217>	Rex iubet incepti curam dimittere belli.
<ovid. meta. 13.218>	Ille potest auctore suam defendere uocem;
<ovid. meta. 13.219>	Non sinat hoc Aiax delendaque Pergama poscat,
<ovid. meta. 13.220>	Quodque potest, pugnet. Cur non remoratur ituros?
<ovid. meta. 13.221>	Cur non arma capit, dat quod uaga turba sequatur?
<ovid. meta. 13.222>	Non erat hoc nimium numquam nisi magna loquenti.
<ovid. meta. 13.223>	Quid quod et ipse fugit? uidi, puduitque uidere,
<ovid. meta. 13.224>	Cum tu terga dares inhonestaque uela parares.
<ovid. meta. 13.225>	Nec mora: "quid facitis? quae uos dementia!" dixi
<ovid. meta. 13.226>	"Concitat, o socii, captam dimittere Troiam?
<ovid. meta. 13.227>	Quidue domum fertis decimo, nisi dedecus, anno?"
<ovid. meta. 13.228>	Talibus atque aliis, in quae dolor ipse disertum
<ovid. meta. 13.229>	Fecerat, auersos profuga de classe reduxi.
<ovid. meta. 13.230>	Conuocat Atrides socios terrore pauentes
<ovid. meta. 13.231>	Nec Telamoniades etiam nunc hiscere quicquam
<ovid. meta. 13.232>	Audet; at ausus erat reges incessere dictis
<ovid. meta. 13.233>	Thersites, etiam per me haud impune proteruus.
<ovid. meta. 13.234>	Erigor et trepidos ciues exhortor in hostem
<ovid. meta. 13.235>	Amissamque mea uirtutem uoce reposco.
<ovid. meta. 13.236>	Tempore ab hoc, quodcumque potest fecisse uideri
<ovid. meta. 13.237>	Fortiter iste, meum est, qui dantem terga retraxi.
<ovid. meta. 13.238>	Denique de Danais quis te laudatue petitue?
<ovid. meta. 13.239>	At sua Tydides mecum communicat acta,
<ovid. meta. 13.240>	Me probat, et socio semper confidit Vlixe,
<ovid. meta. 13.241>	Est aliquid de tot Graiorum milibus unum
<ovid. meta. 13.242>	A Diomede legi. nec me sors ire iubebat;
<ovid. meta. 13.243>	Sic tamen, et spreto noctisque hostisque periclo,
<ovid. meta. 13.244>	Ausum eadem, quae nos, Phrygia de gente Dolona
<ovid. meta. 13.245>	Interimo, non ante tamen quam cuncta coegi
<ovid. meta. 13.246>	Prodere et edidici quid perfida Troia pararet.
<ovid. meta. 13.247>	Omnia cognoram, nec quod specularer habebam,
<ovid. meta. 13.248>	Et iam promissa poteram cum laude reuerti
<ovid. meta. 13.249>	Haud contentus eo petii tentoria Rhesi
<ovid. meta. 13.250>	Inque suis ipsum castris comitesque peremi;
<ovid. meta. 13.251>	Atque, ita captiuo, uictor uotisque potitus,
<ovid. meta. 13.252>	Ingredior curru laetos imitante triumphos.
<ovid. meta. 13.253>	Cuius equos pretium pro nocte poposcerat hostis,
<ovid. meta. 13.254>	Arma negate mihi fueritque benignior Aiax.
<ovid. meta. 13.255>	Quid Lycii referam Sarpedonis agmina ferro
<ovid. meta. 13.256>	Deuastata meo? cum multo sanguine fudi
<ovid. meta. 13.257>	Coeranon Iphitiden et Alastoraque Chromiumque
<ovid. meta. 13.258>	Alcandrumque Haliumque Noemonaque Prytanimque,
<ovid. meta. 13.259>	Exitioque dedi cum Chersidamante Thoona
<ovid. meta. 13.260>	Et Charopem fatisque immitibus Ennomon actum,
<ovid. meta. 13.261>	Quique minus celebres nostra sub moenibus urbis
<ovid. meta. 13.262>	Procubuere manu. sunt et mihi uulnera, ciues,
<ovid. meta. 13.263>	Ipso pulchra loco; nec uanis credite uerbis.
<ovid. meta. 13.264>	Adspicite en"! uestemque manu deduxit et "haec sunt
<ovid. meta. 13.265>	Pectora semper" ait "uestris exercita rebus.
<ovid. meta. 13.266>	At nil impendit per tot Telamonius annos
<ovid. meta. 13.267>	Sanguinis in socios et habet sine uulnere corpus.
<ovid. meta. 13.268>	Quid tamen hoc refert, si se pro classe Pelasga
<ovid. meta. 13.269>	Arma tulisse refert contra Troasque Iouemque?
<ovid. meta. 13.270>	Confiteorque, tulit, neque enim benefacta maligne
<ovid. meta. 13.271>	Detractare meum est; sed ne communia solus
<ovid. meta. 13.272>	Occupet atque aliquem uobis quoque reddat honorem
<ovid. meta. 13.273>	Reppulit Actorides sub imagine tutus Achillis
<ovid. meta. 13.274>	Troas ab arsuris cum defensore carinis.
<ovid. meta. 13.275>	Ausum etiam Hectoreis solum concurrere telis
<ovid. meta. 13.276>	Se putat, oblitus regisque ducumque meique,
<ovid. meta. 13.277>	Nonus in officio et praelatus munere sortis.
<ovid. meta. 13.278>	Sed tamen euentus uestrae, fortissime, pugnae
<ovid. meta. 13.279>	Quis fuit? Hector abit uiolatus uulnere nullo.
<ovid. meta. 13.280>	Me miserum! quanto cogor meminisse dolore
<ovid. meta. 13.281>	Temporis illius, quo, Graium murus, Achilles
<ovid. meta. 13.282>	Procubuit, nec me lacrimae luctusque timorque
<ovid. meta. 13.283>	Tardarunt quin corpus humo sublime referrem.
<ovid. meta. 13.284>	His umeris, his, inquam, umeris ego corpus Achillis
<ovid. meta. 13.285>	Et simul arma tuli, quae nunc quoque ferre laboro.
<ovid. meta. 13.286>	Sunt mihi, quae ualeant in talia pondera, uires,
<ovid. meta. 13.287>	Est animus certe uestros sensurus honores.
<ovid. meta. 13.288>	Scilicet idcirco pro nato caerula mater
<ovid. meta. 13.289>	Ambitiosa suo fuit, ut caelestia dona,
<ovid. meta. 13.290>	Artis opus tantae, rudis et sine pectore miles
<ovid. meta. 13.291>	Indueret? neque enim clipei caelamina nouit,
<ovid. meta. 13.292>	Oceanum et terras cumque alto sidera caelo
<ovid. meta. 13.293>	Pleiadasque Hyadasque immunemque aequoris Arcton
<ovid. meta. 13.294>	Diuersasque urbes nitidumque Orionis ensem;
<ovid. meta. 13.295>	Postulat ut capiat, quae non intellegit, arma.
<ovid. meta. 13.296>	Quid quod me duri fugientem munera belli
<ovid. meta. 13.297>	Arguit incepto serum accessisse labori,
<ovid. meta. 13.298>	Nec se magnanimo maledicere sentit Achilli?
<ovid. meta. 13.299>	Si simulasse uocas crimen, simulauimus ambo
<ovid. meta. 13.300>	Si mora pro culpa est, ego sum maturior illo.
<ovid. meta. 13.301>	Me pia detinuit coniunx, pia mater Achillem;
<ovid. meta. 13.302>	Primaque sunt illis data tempora, cetera uobis.
<ovid. meta. 13.303>	Haud timeo, si iam nequeam defendere, crimen
<ovid. meta. 13.304>	Cum tanto commune uiro; deprensus Vlixis
<ovid. meta. 13.305>	Ingenio tamen ille, at non Aiacis Vlixes.
<ovid. meta. 13.306>	Neue in me stolidae conuicia fundere linguae
<ovid. meta. 13.307>	Admiremur eum, uobis quoque digna pudore
<ovid. meta. 13.308>	Obicit; an falso Palameden crimine turpe est
<ovid. meta. 13.309>	Accusasse mihi, uobis damnasse decorum est?
<ovid. meta. 13.310>	Sed neque Naupliades facinus defendere tantum
<ovid. meta. 13.311>	Tamque patens ualuit, nec uos audistis in illo
<ovid. meta. 13.312>	Crimina; uidistis pretioque obiecta patebant.
<ovid. meta. 13.313>	Nec Poeantiaden quod habet Vulcania Lemnos,
<ovid. meta. 13.314>	Esse reus merui; factum defendite uestrum,
<ovid. meta. 13.315>	Consensistis enim; nec me suasisse negabo,
<ovid. meta. 13.316>	Vt se subtraheret bellique uiaeque labori,
<ovid. meta. 13.317>	Temptaretque feros requie finire dolores.
<ovid. meta. 13.318>	Paruit et uiuit; non haec sententia tantum
<ovid. meta. 13.319>	Fida, sed et felix, cum sit satis esse fidelem.
<ovid. meta. 13.320>	Quem quoniam uates delenda ad Pergama poscunt,
<ovid. meta. 13.321>	Ne mandate mihi; melius Telamonius ibit
<ovid. meta. 13.322>	Eloquioque uirum morbis iraque furentem
<ovid. meta. 13.323>	Molliet, aut aliqua producet callidus arte.
<ovid. meta. 13.324>	Ante retro Simois fluet et sine frondibus Ide
<ovid. meta. 13.325>	Stabit et auxilium promittet Achaia Troiae,
<ovid. meta. 13.326>	Quam, cessante meo pro uestris pectore rebus,
<ovid. meta. 13.327>	Aiacis stolidi Danais sollertia prosit.
<ovid. meta. 13.328>	Sis licet infestus sociis regique mihique,
<ovid. meta. 13.329>	Dure Philoctete; licet exsecrere meumque
<ovid. meta. 13.330>	Deuoueas sine fine caput cupiasque dolenti
<ovid. meta. 13.331>	Me tibi forte dari nostrumque haurire cruorem,
<ovid. meta. 13.332>	Vtque tui mihi, sic fiat tibi copia nostri;
<ovid. meta. 13.333>	Te tamen aggrediar mecumque reducere nitar;
<ovid. meta. 13.334>	Tamque tuis potiar, faueat Fortuna, sagittis,
<ovid. meta. 13.335>	Quam sum Dardanio, quem cepi, uate potitus,
<ovid. meta. 13.336>	Quam responsa deum Troianaque fata retexi,
<ovid. meta. 13.337>	Quam rapui Phrygiae signum penetrale Mineruae
<ovid. meta. 13.338>	Hostibus e mediis. et se mihi comparat Aiax?
<ovid. meta. 13.339>	Nempe capi Troiam prohibebant fata sine illo.
<ovid. meta. 13.340>	Fortis ubi est Aiax? ubi sunt ingentia magni
<ovid. meta. 13.341>	Verba uiri? Cur hic metuis? cur audet Vlixes
<ovid. meta. 13.342>	Ire per excubias et se committere nocti
<ovid. meta. 13.343>	Perque feros enses non tantum moenia Troum,
<ovid. meta. 13.344>	Verum etiam summas arces intrare suaque
<ovid. meta. 13.345>	Eripere aede deam raptamque afferre per hostes?
<ovid. meta. 13.346>	Quae nisi fecissem, frustra Telamone creatus
<ovid. meta. 13.347>	Gestasset laeua taurorum tergora septem.
<ovid. meta. 13.348>	Illa nocte mihi Troiae uictoria parta est;
<ovid. meta. 13.349>	Pergama tunc uici, cum uinci posse coegi.
<ovid. meta. 13.350>	Desine Tydiden uultuque et murmure nobis
<ovid. meta. 13.351>	Ostentare meum; pars est sua laudis in illo.
<ovid. meta. 13.352>	Nec tu, cum socia clipeum pro classe tenebas,
<ovid. meta. 13.353>	Solus eras; tibi turba comes, mihi contigit unus.
<ovid. meta. 13.354>	Qui nisi pugnacem sciret sapiente minorem
<ovid. meta. 13.355>	Esse nec indomitae deberi praemia dextrae,
<ovid. meta. 13.356>	Ipse quoque haec peteret, peteret moderatior Aiax
<ovid. meta. 13.357>	Eurypylusque ferox claroque Andraemone natus,
<ovid. meta. 13.358>	Nec minus Idomeneus patriaque creatus eadem
<ovid. meta. 13.359>	Meriones, peteret maioris frater Atridae;
<ovid. meta. 13.360>	Quippe manu fortes nec sunt tibi Marte secundi,
<ovid. meta. 13.361>	Consiliis cessere meis. Tibi dextera bello
<ovid. meta. 13.362>	Vtilis; ingenium est, quod eget moderamine nostro;
<ovid. meta. 13.363>	Tu uires sine mente geris, mihi cura futuri;
<ovid. meta. 13.364>	Tu pugnare potes, pugnandi tempora mecum
<ovid. meta. 13.365>	Eligit Atrides; tu tantum corpore prodes,
<ovid. meta. 13.366>	Nos animo; quantoque ratem qui temperat anteit
<ovid. meta. 13.367>	Remigis officium, quanto dux milite maior,
<ovid. meta. 13.368>	Tantum ego te supero; nec non in corpore nostro
<ovid. meta. 13.369>	Pectora sunt potiora manu; uigor omnis in illis.
<ovid. meta. 13.370>	At uos, o proceres, uigili date praemia uestro
<ovid. meta. 13.371>	Proque tot annorum cura, quibus anxius egi,
<ovid. meta. 13.372>	Hunc titulum meritis pensandum reddite nostris.
<ovid. meta. 13.373>	Iam labor in fine est; obstantia fata remoui
<ovid. meta. 13.374>	Altaque posse capi faciendo Pergama cepi.
<ovid. meta. 13.375>	Per spes nunc socias casuraque moenia Troum
<ovid. meta. 13.376>	Perque deos oro, quos hosti nuper ademi,
<ovid. meta. 13.377>	Per siquid superest, quod sit sapienter agendum,
<ovid. meta. 13.378>	Siquid adhuc audax ex praecipitique petendum est,
<ovid. meta. 13.379>	Si Troiae fatis aliquid restare putatis,
<ovid. meta. 13.380>	Este mei memores; aut, si mihi non datis arma,
<ovid. meta. 13.381>	Huic date "et ostendit signum fatale Mineruae.
<ovid. meta. 13.382>	Mota manus procerum est et, quid facundia posset,
<ovid. meta. 13.383>	Re patuit; fortisque uiri tulit arma disertus.
<ovid. meta. 13.384>	Hectora qui solus, qui ferrum ignesque Iouemque
<ovid. meta. 13.385>	Sustinuit totiens, unam non sustinet iram;
<ovid. meta. 13.386>	Inuictumque uirum uicit dolor; arripit ensem
<ovid. meta. 13.387>	Et: "meus hic certe est; an et hunc sibi poscit Vlixes?
<ovid. meta. 13.388>	Hoc" ait "utendum est in me mihi; quique cruore
<ovid. meta. 13.389>	Saepe Phrygum maduit, domini nunc caede madebit,
<ovid. meta. 13.390>	Ne quisquam Aiacem possit superare nisi Aiax."
<ovid. meta. 13.391>	Dixit et in pectus tum demum uulnera passum
<ovid. meta. 13.392>	Qua patuit ferro, letalem condidit ensem.
<ovid. meta. 13.393>	Nec ualuere manus infixum educere telum;
<ovid. meta. 13.394>	Expulit ipse cruor; rubefactaque sanguine tellus
<ovid. meta. 13.395>	Purpureum uiridi genuit de caespite florem,
<ovid. meta. 13.396>	Qui prius Oebalio fuerat de uulnere natus.
<ovid. meta. 13.397>	Littera communis mediis pueroque uiroque
<ovid. meta. 13.398>	Inscripta est foliis, haec nominis, illa querellae.
<ovid. meta. 13.399>	Victor ad Hypsipyles patriam clarique Thoantis
<ovid. meta. 13.400>	Et ueterum terras infames caede uirorum
<ovid. meta. 13.401>	Vela dat, ut referat Tirynthia tela, sagittas.
<ovid. meta. 13.402>	Quae postquam ad Graios, domino comitante, reuexit
<ovid. meta. 13.403>	Imposita est sero tandem manus ultima bello.
<ovid. meta. 13.404>	Troia simul Priamusque cadunt; Priameia coniunx
<ovid. meta. 13.405>	Perdidit infelix hominis post omnia formam
<ovid. meta. 13.406>	Externasque nouo latratu terruit auras,
<ovid. meta. 13.407>	Longus in angustum qua clauditur Hellespontus.
<ovid. meta. 13.408>	Ilion ardebat neque adhuc consederat ignis
<ovid. meta. 13.409>	Exiguumque senis Priami Iouis ara cruorem
<ovid. meta. 13.410>	Combiberat; tractata comis antistita Phoebi
<ovid. meta. 13.411>	Non profecturas tendebat ad aethera palmas.
<ovid. meta. 13.412>	Dardanidas matres patriorum signa deorum,
<ovid. meta. 13.413>	Dum licet, amplexas succensaque templa tenentes
<ovid. meta. 13.414>	Inuidiosa trahunt uictores praemia Grai.
<ovid. meta. 13.415>	Mittitur Astyanax illis de turribus, unde
<ovid. meta. 13.416>	Pugnantem pro se proauitaque regna tuentem
<ovid. meta. 13.417>	Saepe uidere patrem monstratum a matre solebat.
<ovid. meta. 13.418>	Iamque uiam suadet Boreas flatuque secundo
<ovid. meta. 13.419>	Carbasa mota sonant, iubet uti nauita uentis.
<ovid. meta. 13.420>	"Troia, uale! rapimur" clamant; dant oscula terrae
<ovid. meta. 13.421>	Troades et patriae fumantia tecta relinquunt.
<ovid. meta. 13.422>	Vltima conscendit classem (miserabile uisu)
<ovid. meta. 13.423>	In mediis Hecube natorum inuenta sepulcris;
<ovid. meta. 13.424>	Prensantem tumulos atque ossibus oscula dantem
<ovid. meta. 13.425>	Dulichiae traxere manus; tamen unius hausit
<ovid. meta. 13.426>	Inque sinu cineres secum tulit Hectoris haustos
<ovid. meta. 13.427>	Hectoris in tumulo canum de uertice crinem,
<ovid. meta. 13.428>	Inferias inopes, crinem lacrimasque reliquit.
<ovid. meta. 13.429>	Est, ubi Troia fuit, Phrygiae contraria tellus
<ovid. meta. 13.430>	Bistoniis habitata uiris; Polymestoris illic
<ovid. meta. 13.431>	Regia diues erat, cui te commisit alendum
<ovid. meta. 13.432>	Clam, Polydore, pater Phrygiisque remouit ab armis,
<ovid. meta. 13.433>	Consilium sapiens, sceleris nisi praemia magnas
<ovid. meta. 13.434>	Adiecisset opes, animi irritamen auari.
<ovid. meta. 13.435>	Vt cecidit fortuna Phrygum, capit impius ensem
<ovid. meta. 13.436>	Rex Thracum iuguloque sui demisit alumni;
<ovid. meta. 13.437>	Et, tamquam tolli cum corpore crimina possent,
<ovid. meta. 13.438>	Exanimem scopulo subiectas misit in undas.
<ovid. meta. 13.439>	Litore Threicio classem religarat Atrides,
<ovid. meta. 13.440>	Dum mare pacatum, dum uentus amicior esset.
<ovid. meta. 13.441>	Hic subito, quantus cum uiueret esse solebat,
<ovid. meta. 13.442>	Exit humo late rupta similisque minanti
<ovid. meta. 13.443>	Temporis illius uultum referebat Achilles,
<ovid. meta. 13.444>	Quo ferus iniusto petiit Agamemnona ferro
<ovid. meta. 13.445>	"Immemores"que "mei disceditis", inquit "Achiui,
<ovid. meta. 13.446>	Obrutaque est mecum uirtutis gratia nostrae?
<ovid. meta. 13.447>	Ne facite; utque meum non sit sine honore sepulcrum,
<ovid. meta. 13.448>	Placet Achilleos mactata Polyxena manes."
<ovid. meta. 13.449>	Dixit et immiti sociis parentibus umbrae
<ovid. meta. 13.450>	Rapta sinu matris, quam iam prope sola fouebat,
<ovid. meta. 13.451>	Fortis et infelix et plus quam femina uirgo
<ovid. meta. 13.452>	Ducitur ad tumulum diroque fit hostia busto.
<ovid. meta. 13.453>	Quae memor ipsa sui, postquam crudelibus aris
<ovid. meta. 13.454>	Admota est sensitque sibi fera sacra parari
<ovid. meta. 13.455>	Vtque Neoptolemum stantem ferrumque tenentem
<ovid. meta. 13.456>	Vtque suo uidit figentem lumina uultu:
<ovid. meta. 13.457>	"Vtere iamdudum generoso sanguine"; dixit
<ovid. meta. 13.458>	"Nulla mora est; aut tu iugulo uel pectore telum
<ovid. meta. 13.459>	Conde meo"; iugulumque simul pectusque retexit.
<ovid. meta. 13.460>	"Scilicet haud ulli seruire Polyxena uellem;
<ovid. meta. 13.461>	Haud per tale sacrum numen placabitis ullum.
<ovid. meta. 13.462>	Mors tantum uellem matrem mea fallere posset;
<ovid. meta. 13.463>	Mater obest minuitque necis mihi gaudia, quamuis
<ovid. meta. 13.464>	Non mea mors illi, uerum sua uita gemenda est.
<ovid. meta. 13.465>	Vos modo, ne Stygios adeam non libera manes,
<ovid. meta. 13.466>	Este procul, si iusta peto, tactuque uiriles
<ovid. meta. 13.467>	Virgineo remouete manus; acceptior illi,
<ovid. meta. 13.468>	Quisquis is est, quem caede mea placare paratis,
<ovid. meta. 13.469>	Liber erit sanguis; siquos tamen ultima nostri
<ovid. meta. 13.470>	Verba mouent oris (Priami uos filia regis,
<ovid. meta. 13.471>	Nunc captiua rogat) genetrici corpus inemptum
<ovid. meta. 13.472>	Reddite; neue auro redimat ius triste sepulcri,
<ovid. meta. 13.473>	Sed lacrimis. tunc, cum poterat, redimebat et auro."
<ovid. meta. 13.474>	Dixerat; at populus lacrimas, quas illa tenebat,
<ovid. meta. 13.475>	Non tenet; ipse etiam flens inuitusque sacerdos
<ovid. meta. 13.476>	Praebita coniecto rupit praecordia ferro.
<ovid. meta. 13.477>	Illa, super terram defecto poplite labens,
<ovid. meta. 13.478>	Pertulit intrepidos ad fata nouissima uultus.
<ovid. meta. 13.479>	Tunc quoque cura fuit partes uelare tegendas,
<ovid. meta. 13.480>	Cum caderet, castique decus seruare pudoris.
<ovid. meta. 13.481>	Troades excipiunt deploratosque recensent
<ovid. meta. 13.482>	Priamidas et quid dederit domus una cruoris;
<ovid. meta. 13.483>	Teque gemunt, uirgo, teque, o modo regia coniunx,
<ovid. meta. 13.484>	Regia dicta parens, Asiae florentis imago,
<ovid. meta. 13.485>	Nunc etiam praedae mala sors, quam uictor Vlixes
<ovid. meta. 13.486>	Esse suam nollet, nisi quod tamen Hectora partu
<ovid. meta. 13.487>	Ediderat; dominum matri uix repperit Hector.
<ovid. meta. 13.488>	Quae corpus complexa animae tam fortis inane,
<ovid. meta. 13.489>	Quas totiens patriae dederat natisque uiroque,
<ovid. meta. 13.490>	Huic quoque dat lacrimas; lacrimas in uulnere fundit
<ovid. meta. 13.491>	Osculaque ore tegit consuetaque pectora plangit
<ovid. meta. 13.492>	Canitiemque suam concreto in sanguine uerrens,
<ovid. meta. 13.493>	Plura quidem, sed et haec laniato pectore dixit:
<ovid. meta. 13.494>	"Nata, tuae (quid enim superest?) dolor ultime matris
<ovid. meta. 13.495>	Nata, iaces; uideoque tuum, mea uulnera, pectus.
<ovid. meta. 13.496>	Et, ne perdiderim quemquam sine caede meorum,
<ovid. meta. 13.497>	Tu quoque uulnus habes. At te, quia femina, rebar
<ovid. meta. 13.498>	A ferro tutam; cecidisti et femina ferro;
<ovid. meta. 13.499>	Totque tuos idem fratres, te perdidit idem,
<ovid. meta. 13.500>	Exitium Troiae nostrique orbator, Achilles.
<ovid. meta. 13.501>	At postquam cecidit Paridis Phoebique sagittis,
<ovid. meta. 13.502>	Nunc certe, dixi, non est metuendus Achilles;
<ovid. meta. 13.503>	Nunc quoque mi metuendus erat; cinis ipse sepulti
<ovid. meta. 13.504>	In genus hoc saeuit; tumulo quoque sensimus hostem;
<ovid. meta. 13.505>	Aeacidae fecunda fui. iacet Ilion ingens
<ovid. meta. 13.506>	Euentuque graui finita est publica clades,
<ovid. meta. 13.507>	Sed finita tamen; soli mihi Pergama restant
<ovid. meta. 13.508>	In cursuque meus dolor est. modo maxima rerum,
<ovid. meta. 13.509>	Tot generis gnatisque potens nuribusque uiroque,
<ovid. meta. 13.510>	Nunc trahor exul, inops, tumulis auolsa meorum,
<ovid. meta. 13.511>	Penelopae munus; quae me data pensa trahentem
<ovid. meta. 13.512>	Matribus ostendens Ithacis: "haec Hectoris illa est
<ovid. meta. 13.513>	Clara parens, haec est" dicet "Priameia coniunx."
<ovid. meta. 13.514>	Postque tot amissos tu nunc, quae sola leuabas
<ovid. meta. 13.515>	Maternos luctus, hostilia busta piasti.
<ovid. meta. 13.516>	Inferias hosti peperi. quo ferrea resto?
<ovid. meta. 13.517>	Quidue moror? quo me seruas, annosa senectus?
<ovid. meta. 13.518>	Quo, di crudeles, nisi quo noua funera cernam,
<ovid. meta. 13.519>	Viuacem differtis anum? quis posse putaret
<ovid. meta. 13.520>	Felicem Priamum post diruta Pergama dici?
<ovid. meta. 13.521>	Felix morte sua est; nec te, mea nata, peremptam
<ovid. meta. 13.522>	Adspicit et uitam pariter regnumque reliquit.
<ovid. meta. 13.523>	At, puto, funeribus donabere, regia uirgo,
<ovid. meta. 13.524>	Condeturque tuum monumentis corpus auitis.
<ovid. meta. 13.525>	Non haec est fortuna domus; tibi munera matris
<ovid. meta. 13.526>	Contingent fletus peregrinaeque haustus harenae.
<ovid. meta. 13.527>	Omnia perdidimus; superest, cur uiuere tempus
<ovid. meta. 13.528>	In breue sustineam, proles gratissima matri,
<ovid. meta. 13.529>	Nunc solus, quondam minimus de stirpe uirili,
<ovid. meta. 13.530>	Has datus Ismario regi Polydorus in oras.
<ovid. meta. 13.531>	Quid moror interea crudelia uulnera lymphis
<ovid. meta. 13.532>	Abluere et sparsos immiti sanguine uultus?
<ovid. meta. 13.533>	Dixit et ad litus passu processit anili,
<ovid. meta. 13.534>	Albentes lacerata comas. "date, Troades, urnam"
<ovid. meta. 13.535>	Dixerat infelix, liquidas hauriret ut undas
<ovid. meta. 13.536>	Adspicit eiectum Polydori in litore corpus
<ovid. meta. 13.537>	Factaque Threiciis ingentia uulnera telis.
<ovid. meta. 13.538>	Troades exclamant; obmutuit illa dolore
<ovid. meta. 13.539>	Et pariter uocem lacrimasque introrsus obortas
<ovid. meta. 13.540>	Deuorat ipse dolor; duroque simillima saxo
<ovid. meta. 13.541>	Torpet et aduersa figit modo lumina terra,
<ovid. meta. 13.542>	Interdum toruos sustollit ad aethera uultus,
<ovid. meta. 13.543>	Nunc positi spectat uultum, nunc uulnera nati,
<ovid. meta. 13.544>	Vulnera praecipue; seque armat et instruit iram.
<ovid. meta. 13.545>	Qua simul exarsit, tamquam regina maneret,
<ovid. meta. 13.546>	Vlcisci statuit poenaeque in imagine tota est;
<ovid. meta. 13.547>	Vtque furit catulo lactente orbata leaena,
<ovid. meta. 13.548>	Signaque nancta pedum sequitur, quem non uidet, hostem,
<ovid. meta. 13.549>	Sic Hecube, postquam cum luctu miscuit iram,
<ovid. meta. 13.550>	Non oblita animorum, annorum oblita suorum,
<ovid. meta. 13.551>	Vadit ad artificem dirae, Polymestora, caedis
<ovid. meta. 13.552>	Colloquiumque petit; nam se monstrare relictum
<ovid. meta. 13.553>	Velle latens illi, quod nato redderet, aurum.
<ovid. meta. 13.554>	Credidit Odrysius praedaeque assuetus amore
<ovid. meta. 13.555>	In secreta uenit. tum blando callidus ore:
<ovid. meta. 13.556>	"Tolle moras, Hecube"; dixit "da munera nato;
<ovid. meta. 13.557>	Omne fore illius quod das, quod et ante dedisti,
<ovid. meta. 13.558>	Per superos iuro. "spectat truculenta loquentem
<ovid. meta. 13.559>	Falsaque iurantem tumidaque exaestuat ira
<ovid. meta. 13.560>	Atque ita correpto captiuarum agmina matrum
<ovid. meta. 13.561>	Inuocat et digitos in perfida lumina condit
<ovid. meta. 13.562>	Expilatque genis oculos (facit ira nocentem)
<ovid. meta. 13.563>	Immergitque manus foedataque sanguine sonti
<ovid. meta. 13.564>	Non lumen (neque enim superest) loca luminis haurit.
<ovid. meta. 13.565>	Clade sui Thracum gens irritata tyranni
<ovid. meta. 13.566>	Troada telorum lapidumque incessere iactu
<ovid. meta. 13.567>	Coepit; at haec missum rauco cum murmure saxum
<ovid. meta. 13.568>	Morsibus insequitur rictuque in uerba parato
<ovid. meta. 13.569>	Latrauit, conata loqui; locus extat et ex re
<ovid. meta. 13.570>	Nomen habet ueterumque diu memor illa malorum
<ovid. meta. 13.571>	Tum quoque Sithonios ululauit maesta per agros.
<ovid. meta. 13.572>	Illius Troasque suos hostesque Pelasgos,
<ovid. meta. 13.573>	Illius fortuna deos quoque mouerat omnes,
<ovid. meta. 13.574>	Sic omnes, ut et ipsa Iouis coniunxque sororque
<ovid. meta. 13.575>	Euentus Hecubam meruisse negauerit illos.
<ovid. meta. 13.576>	Non uacat Aurorae, quamquam isdem fauerat armis
<ovid. meta. 13.577>	Cladibus et casu Troiaeque Hecubaeque moueri.
<ovid. meta. 13.578>	Cura deam propior luctusque domesticus angit
<ovid. meta. 13.579>	Memnonis amissi, Phrygiis quem lutea campis
<ovid. meta. 13.580>	Vidit Achillea pereuntem cuspide mater;
<ovid. meta. 13.581>	Vidit et ille color, quo matutina rubescunt
<ovid. meta. 13.582>	Tempora, palluerat latuitque in nubibus aether.
<ovid. meta. 13.583>	At non impositos supremis ignibus artus
<ovid. meta. 13.584>	Sustinuit spectare parens, sed crine soluto,
<ovid. meta. 13.585>	Sicut erat, magni genibus procumbere non est
<ovid. meta. 13.586>	Dedignata Iouis lacrimisque has addere uoces
<ovid. meta. 13.587>	"Omnibus inferior, quas sustinet aureus aether
<ovid. meta. 13.588>	(Nam mihi sunt totum rarissima templa per orbem),
<ovid. meta. 13.589>	Diua tamen ueni, non ut delubra diesque
<ovid. meta. 13.590>	Des mihi sacrificos caliturasque ignibus aras
<ovid. meta. 13.591>	Si tamen adspicias, quantum tibi femina praestem,
<ovid. meta. 13.592>	Tum cum luce noua noctis confinia seruo,
<ovid. meta. 13.593>	Praemia danda putes; sed non ea cura neque hic est
<ovid. meta. 13.594>	Nunc status Aurorae, meritos ut poscat honores
<ovid. meta. 13.595>	Memnonis orba mei uenio, qui fortia frustra
<ovid. meta. 13.596>	Pro patruo tulit arma suo primisque sub annis
<ovid. meta. 13.597>	Occidit a forti (sic uos uoluistis Achille.
<ovid. meta. 13.598>	Da, precor, huic aliquem, solacia mortis, honorem,
<ovid. meta. 13.599>	Summe deum rector, maternaque uulnera leni."
<ovid. meta. 13.600>	Iuppiter annuerat, cum Memnonis arduus alto
<ovid. meta. 13.601>	Corruit igne rogus nigrique uolumina fumi
<ovid. meta. 13.602>	Infecere diem, ueluti cum flumina natas
<ovid. meta. 13.603>	Exhalant nebulas, nec sol admittitur infra;
<ovid. meta. 13.604>	Atra fauilla uolat glomerataque corpus in unum
<ovid. meta. 13.605>	Densetur faciemque capit sumitque calorem
<ovid. meta. 13.606>	Atque animam ex igni; leuitas sua praebuit alas
<ovid. meta. 13.607>	Et primo similis uolucri, mox uera uolucris
<ovid. meta. 13.608>	Insonuit pennis; pariter sonuere sorores
<ovid. meta. 13.609>	Innumerae, quibus est eadem natalis origo;
<ovid. meta. 13.610>	Terque rogum lustrant et consonus exit in auras
<ovid. meta. 13.611>	Ter plangor; quarto seducunt castra uolatu.
<ovid. meta. 13.612>	Tum duo diuersa populi de parte feroces
<ovid. meta. 13.613>	Bella gerunt rostrisque et aduncis unguibus iras
<ovid. meta. 13.614>	Exercent alasque aduersaque pectora lassant;
<ovid. meta. 13.615>	Inferiaeque cadunt cineri cognata sepulto
<ovid. meta. 13.616>	Corpora seque uiro forti meminere creatas.
<ovid. meta. 13.617>	Praepetibus subitis nomen facit auctor; ab illo
<ovid. meta. 13.618>	Memnonides dictae, cum sol duodena peregit
<ovid. meta. 13.619>	Signa, parentali moriturae uoce rebellant.
<ovid. meta. 13.620>	Ergo aliis latrasse Dymantida flebile uisum;
<ovid. meta. 13.621>	Luctibus est Aurora suis intenta piasque
<ovid. meta. 13.622>	Nunc quoque dat lacrimas et toto rorat in orbe.
<ovid. meta. 13.623>	Non tamen euersam Troiae cum moenibus esse
<ovid. meta. 13.624>	Spem quoque fata sinunt; sacra et, sacra altera, patrem
<ovid. meta. 13.625>	Fert umeris, uenerabile onus, Cythereius heros.
<ovid. meta. 13.626>	De tantis opibus praedam pius eligit illam
<ovid. meta. 13.627>	Ascaniumque suum profugaque per aequora classe
<ovid. meta. 13.628>	Fertur ab Antandro scelerataque limina Thracum
<ovid. meta. 13.629>	Et Polydoreo manantem sanguine terram
<ovid. meta. 13.630>	Linquit et utilibus uentis aestuque secundo
<ovid. meta. 13.631>	Intrat Apollineam sociis comitantibus urbem.
<ovid. meta. 13.632>	Hunc Anius, quo rege homines, antistite Phoebus
<ovid. meta. 13.633>	Rite colebatur, temploque domoque recepit
<ovid. meta. 13.634>	Vrbemque ostendit delubraque nota duasque
<ovid. meta. 13.635>	Latona quondam stirpes pariente retentas.
<ovid. meta. 13.636>	Ture dato flammis uinoque in tura profuso
<ovid. meta. 13.637>	Caesarumque boum fibris de more crematis,
<ovid. meta. 13.638>	Regia tecta petunt, positique tapetibus altis
<ovid. meta. 13.639>	Munera cum liquido capiunt Cerealia Baccho.
<ovid. meta. 13.640>	Tum pius Anchises: " o Phoebi lecte sacerdos,
<ovid. meta. 13.641>	Fallor an et natum, cum primum haec moenia uidi,
<ovid. meta. 13.642>	Bisque duas natas, quantum reminiscor, habebas"?
<ovid. meta. 13.643>	Huic Anius niueis circumdata tempora uittis
<ovid. meta. 13.644>	Concutiens et tristis ait: "non falleris, heros
<ovid. meta. 13.645>	Maxime; uidisti natorum quinque parentem,
<ovid. meta. 13.646>	Quem nunc (tanta homines rerum inconstantia uersat!)
<ovid. meta. 13.647>	Paene uides orbum. quod enim mihi filius absens
<ovid. meta. 13.648>	Auxilium, quem dicta suo de nomine tellus
<ovid. meta. 13.649>	Andros habet, pro patre locumque et regna tenentem?
<ovid. meta. 13.650>	Delius augurium dedit huic; dedit altera Liber
<ovid. meta. 13.651>	Femineae stirpi uoto maiora fideque
<ovid. meta. 13.652>	Munera; nam tactu natarum cuncta mearum
<ovid. meta. 13.653>	In segetem laticemque meri canaeque Mineruae
<ovid. meta. 13.654>	Transformabantur, diuesque erat usus in illis.
<ovid. meta. 13.655>	Hoc ubi cognouit Troiae populator Atrides,
<ovid. meta. 13.656>	Ne non ex aliqua uestram sensisse procellam
<ovid. meta. 13.657>	Nos quoque parte putes, armorum uiribus usus
<ovid. meta. 13.658>	Abstrahit inuitas gremio genitoris alantque
<ovid. meta. 13.659>	Imperat Argolicam caelesti munere classem.
<ovid. meta. 13.660>	Effugiunt quo quaeque potest; Euboea duabus
<ovid. meta. 13.661>	Et totidem natis Andros fraterna petita est.
<ovid. meta. 13.662>	Miles adest et, ni dedantur, bella minatur.
<ovid. meta. 13.663>	Victa metu pietas consortia corpora poenae
<ovid. meta. 13.664>	Dedidit et timido possis ignoscere fratri;
<ovid. meta. 13.665>	Non hic Aeneas, non, qui defenderet Andron,
<ovid. meta. 13.666>	Hector erat, per quem decimum durastis in annum.
<ovid. meta. 13.667>	Iamque parabantur captiuis uincla lacertis
<ovid. meta. 13.668>	Illae tollentes etiamnunc libera caelo
<ovid. meta. 13.669>	Bracchia: "Bacche pater, fer opem" dixere; tulitque
<ovid. meta. 13.670>	Muneris auctor opem, si miro perdere more
<ovid. meta. 13.671>	Ferre uocatur opem; nec qua ratione figuram
<ovid. meta. 13.672>	Perdiderint, potui scire aut nunc dicere possum
<ovid. meta. 13.673>	Summa mali nota est; pennas sumpsere, tuaeque
<ovid. meta. 13.674>	Coniugis in uolucres, niueas abiere columbas."
<ovid. meta. 13.675>	Talibus atque aliis postquam conuiuia dictis
<ovid. meta. 13.676>	Implerunt, mensa somnum petiere remota;
<ovid. meta. 13.677>	Cumque die surgunt adeuntque oracula Phoebi
<ovid. meta. 13.678>	Qui petere antiquam matrem cognataque iussit
<ovid. meta. 13.679>	Litora; prosequitur rex et dat munus ituris,
<ovid. meta. 13.680>	Anchisae sceptrum, chlamydem pharetramque nepoti,
<ovid. meta. 13.681>	Cratera Aeneae, quem quondam transtulit illi
<ovid. meta. 13.682>	Hospes ab Aoniis Therses Ismenius oris.
<ovid. meta. 13.683>	Miserat hunc illi Therses, fabricauerat Alcon
<ovid. meta. 13.684>	Hyleus et longo caelauerat argumento.
<ovid. meta. 13.685>	Vrbs erat et septem posses ostendere portas
<ovid. meta. 13.686>	Hae pro nomine erant et, quae foret illa, docebant.
<ovid. meta. 13.687>	Ante urbem exequiae tumulique ignesque rogique
<ovid. meta. 13.688>	Effusaeque comas et apertae pectora matres
<ovid. meta. 13.689>	Significant luctum; nymphae quoque flere uidentur
<ovid. meta. 13.690>	Siccatosque queri fontes; sine frondibus arbor
<ovid. meta. 13.691>	Nuda riget; rodunt arentia saxa capellae.
<ovid. meta. 13.692>	Ecce facit mediis natas Orione Thebis,
<ovid. meta. 13.693>	Hanc non femineum iugulo dare pectus aperto,
<ovid. meta. 13.694>	Illam demisso per inertia uulnera telo
<ovid. meta. 13.695>	Pro populo cecidisse suo pulchrisque per urbem
<ovid. meta. 13.696>	Funeribus ferri celebrique in parte cremari
<ovid. meta. 13.697>	Tum de uirginea geminos exire fauilla,
<ovid. meta. 13.698>	Ne genus intereat, iuuenes, quos fama Coronas
<ovid. meta. 13.699>	Nominat, et cineri materno ducere pompam.
<ovid. meta. 13.700>	Hactenus antiquo signis fulgentibus aere,
<ovid. meta. 13.701>	Summus inaurato crater erat asper acantho.
<ovid. meta. 13.702>	Nec leuiora datis Troiani dona remittunt
<ovid. meta. 13.703>	Dantque sacerdoti custodem turis acerram,
<ovid. meta. 13.704>	Dant pateram claramque auro gemmisque coronam.
<ovid. meta. 13.705>	Inde recordati Teucros a sanguine Teucri
<ovid. meta. 13.706>	Ducere principium, Cretam tenuere locique
<ovid. meta. 13.707>	Ferre diu nequiere Iouem centumque relictis
<ovid. meta. 13.708>	Vrbibus Ausonios optant contingere portus.
<ovid. meta. 13.709>	Saeuit hiems iactatque uiros; Strophadumque receptos
<ovid. meta. 13.710>	Portubus infidis exterruit ales Aello.
<ovid. meta. 13.711>	Et iam Dulichios portus Ithacamque Samonque
<ovid. meta. 13.712>	Neritiasque domus, regnum fallacis Vlixis,
<ovid. meta. 13.713>	Praeter erant uecti; certatam lite deorum
<ovid. meta. 13.714>	Ambraciam uersique uident sub imagine saxum
<ovid. meta. 13.715>	Iudicis, Actiaco quae nunc ab Apolline nota est,
<ovid. meta. 13.716>	Vocalemque sua terram Dodonida quercu
<ovid. meta. 13.717>	Chaoniosque sinus, ubi nati rege Molosso
<ovid. meta. 13.718>	Impia subiectis fugere incendia pennis.
<ovid. meta. 13.719>	Proxima Phaeacum felicibus obsita pomis
<ovid. meta. 13.720>	Rura petunt; Epiros ab his regnataque uati
<ovid. meta. 13.721>	Buthrotos Phrygio simulataque Troia tenetur.
<ovid. meta. 13.722>	Inde futurorum certi, quae cuncta fideli
<ovid. meta. 13.723>	Priamides Helenus monitu praedixerat, intrant
<ovid. meta. 13.724>	Sicaniam; tribus haec excurrit in aequora pennis,
<ovid. meta. 13.725>	E quibus imbriferos est uersa Pachynos ad Austros,
<ovid. meta. 13.726>	Mollibus expositum Zephyris Lilybaeon, ad Arctos
<ovid. meta. 13.727>	Aequoris expertes spectat Boreamque Peloros.
<ovid. meta. 13.728>	Hac subeunt Teucri et remis aestuque secundo
<ovid. meta. 13.729>	Sub noctem potitur Zanclaea classis harena.
<ovid. meta. 13.730>	Scylla latus dextrum, laeuum irrequieta Charybdis
<ovid. meta. 13.731>	Infestat; uorat haec raptas reuomitque carinas,
<ovid. meta. 13.732>	Illa feris atram canibus succingitur aluum,
<ovid. meta. 13.733>	Virginis ora gerens, et, si non omnia uates
<ovid. meta. 13.734>	Ficta reliquerunt, aliquo quoque tempore uirgo.
<ovid. meta. 13.735>	Hanc multi petiere proci; quibus illa repulsis,
<ovid. meta. 13.736>	Ad pelagi nymphas, pelagi gratissima nymphis,
<ovid. meta. 13.737>	Ibat et elusos iuuenum narrabat amores.
<ovid. meta. 13.738>	Quam, dum pectendos praebet Galatea capillos,
<ovid. meta. 13.739>	Talibus alloquitur, repetens suspiria, dictis:
<ovid. meta. 13.740>	"Te tamen, o uirgo, genus haud immite uirorum
<ovid. meta. 13.741>	Expetit, utque facis, potes his impune negare;
<ovid. meta. 13.742>	At mihi, cui pater est Nereus, quam caerula Doris
<ovid. meta. 13.743>	Enixa est, quae sum turba quoque tuta sororum,
<ovid. meta. 13.744>	Non nisi per luctus licuit Cyclopis amorem
<ovid. meta. 13.745>	Effugere"; et lacrimae uocem impediere loquentis.
<ovid. meta. 13.746>	Quas ubi marmoreo detersit pollice uirgo
<ovid. meta. 13.747>	Et solata deam est: "refer, o carissima", dixit
<ovid. meta. 13.748>	"Neue tui causam tege (sic sum fida) doloris.
<ovid. meta. 13.749>	Nereis his contra resecuta Crataeide natam est:
<ovid. meta. 13.750>	"Acis erat Fauno nymphaque Symaethide cretus,
<ovid. meta. 13.751>	Magna quidem patrisque sui matrisque uoluptas,
<ovid. meta. 13.752>	Nostra tamen maior; nam me sibi iunxerat uni.
<ovid. meta. 13.753>	Pulcher et octonis iterum natalibus actis
<ovid. meta. 13.754>	Signarat teneras dubia lanugine malas.
<ovid. meta. 13.755>	Hunc ego, me Cyclops nulla cum fine petebat;
<ovid. meta. 13.756>	Nec, si quaesieris, odium Cyclopis amorne
<ovid. meta. 13.757>	Acidis in nobis fuerit praestantior edam;
<ovid. meta. 13.758>	Par utrumque fuit. pro! quanta potentia regni
<ovid. meta. 13.759>	Est, Venus alma, tui! nempe ille immitis et ipsis
<ovid. meta. 13.760>	Horrendus siluis et uisus ab hospite nullo
<ovid. meta. 13.761>	Impune et magni cum dis contemptor Olympi,
<ovid. meta. 13.762>	Quid sit amor, sensit, nostrique cupidine captus
<ovid. meta. 13.763>	Vritur, oblitus pecorum antrorumque suorum.
<ovid. meta. 13.764>	Iamque tibi formae, iamque est tibi cura placendi,
<ovid. meta. 13.765>	Iam rigidos pectis rastris, Polypheme, capillos;
<ovid. meta. 13.766>	Iam libet hirsutam tibi falce recidere barbam
<ovid. meta. 13.767>	Et spectare feros in aqua et componere uultus.
<ovid. meta. 13.768>	Caedis amor feritasque sitisque immensa cruoris
<ovid. meta. 13.769>	Cessant et tutae ueniunt abeuntque carinae.
<ovid. meta. 13.770>	Telemus interea Siculam delatus ad Aetnen,
<ovid. meta. 13.771>	Telemus Eurymides, quem nulla fefellerat ales,
<ovid. meta. 13.772>	Terribilem Polyphemon adit; "lumen"que "quod unum
<ovid. meta. 13.773>	Fronte geris media, rapiet tibi" dixit "Vlixes."
<ovid. meta. 13.774>	Risit et: "o uatum stolidissime, falleris"; inquit
<ovid. meta. 13.775>	"Altera iam rapuit." sic frustra uera monentem
<ovid. meta. 13.776>	Spernit et aut gradiens ingenti litora passu
<ovid. meta. 13.777>	Degrauat, aut fessus sub opaca reuertitur antra.
<ovid. meta. 13.778>	Prominet in pontum cuneatus acumine longo
<ovid. meta. 13.779>	Collis; utrumque latus circumfluit aequoris unda.
<ovid. meta. 13.780>	Huc ferus ascendit Cyclops mediusque resedit
<ovid. meta. 13.781>	Lanigerae pecudes nullo ducente secutae.
<ovid. meta. 13.782>	Cui postquam pinus, baculi quae praebuit usum,
<ovid. meta. 13.783>	Ante pedes posita est, antemnis apta ferendis,
<ovid. meta. 13.784>	Sumptaque harundinibus compacta est fistula centum,
<ovid. meta. 13.785>	Senserunt toti pastoria sibila montis,
<ovid. meta. 13.786>	Senserunt undae. latitans ego rupe meique
<ovid. meta. 13.787>	Acidis in gremio residens procul auribus hausi
<ovid. meta. 13.788>	Talia dicta meis auditaque uerba notaui:
<ovid. meta. 13.789>	"Candidior folio niuei, Galatea, ligustri,
<ovid. meta. 13.790>	Floridior pratis, longa procerior alno,
<ovid. meta. 13.791>	Splendidior uitro, tenero lasciuior haedo
<ovid. meta. 13.792>	Leuior assiduo detritis aequore conchis,
<ovid. meta. 13.793>	Solibus hibernis, aestiua gratior umbra,
<ovid. meta. 13.794>	Nobilior pomis, platano conspectior alta,
<ovid. meta. 13.795>	Lucidior glacie, matura dulcior uua,
<ovid. meta. 13.796>	Mollior et cygni plumis et lacte coacto
<ovid. meta. 13.797>	Et, si non fugias, riguo formosior horto
<ovid. meta. 13.798>	Saeuior indomitis eadem Galatea iuuencis,
<ovid. meta. 13.799>	Durior annosa quercu, fallacior undis,
<ovid. meta. 13.800>	Lentior et salicis uirgis et uitibus albis,
<ovid. meta. 13.801>	His immobilior scopulis, uiolentior amne,
<ovid. meta. 13.802>	Laudato pauone superbior, acrior igni,
<ovid. meta. 13.803>	Asperior tribulis, feta truculentior ursa,
<ovid. meta. 13.804>	Surdior aequoribus, calcato immitior hydro,
<ovid. meta. 13.805>	Et, quod praecipue uellem tibi demere possem,
<ovid. meta. 13.806>	Non tantum ceruo claris latratibus acto,
<ovid. meta. 13.807>	Verum etiam uentis uolucrique fugacior aura!
<ovid. meta. 13.808>	At, bene si noris, pigeat fugisse morasque
<ovid. meta. 13.809>	Ipsa tuas damnes et me retinere labores.
<ovid. meta. 13.810>	Sunt mihi, pars montis, uiuo pendentia saxo
<ovid. meta. 13.811>	Antra, quibus nec sol medio sentitur in aestu,
<ovid. meta. 13.812>	Nec sentitur hiems; sunt poma grauantia ramos,
<ovid. meta. 13.813>	Sunt auro similes longis in uitibus uuae,
<ovid. meta. 13.814>	Sunt et purpureae; tibi et has seruamus et illas.
<ovid. meta. 13.815>	Ipsa tuis manibus siluestri nata sub umbra
<ovid. meta. 13.816>	Mollia fraga leges, ipsa autumnalia corna
<ovid. meta. 13.817>	Prunaque, non solum nigro liuentia suco,
<ovid. meta. 13.818>	Verum etiam generosa nouasque imitantia ceras.
<ovid. meta. 13.819>	Nec tibi castaneae me coniuge, nec tibi deerunt
<ovid. meta. 13.820>	Arbutei fetus; omnis tibi seruiet arbor.
<ovid. meta. 13.821>	Hoc pecus omne meum est; multae quoque uallibus errant,
<ovid. meta. 13.822>	Multa silua tegit, multae stabulantur in antris;
<ovid. meta. 13.823>	Nec, si forte roges, possim tibi dicere, quot sint;
<ovid. meta. 13.824>	Pauperis est numerare pecus. de laudibus harum
<ovid. meta. 13.825>	Nil mihi credideris; praesens potes ipsa uidere,
<ovid. meta. 13.826>	Vt uix circumeant distentum cruribus uber.
<ovid. meta. 13.827>	Sunt, fetura minor, tepidis in ouilibus agni;
<ovid. meta. 13.828>	Sunt quoque, par aetas, aliis in ouilibus haedi.
<ovid. meta. 13.829>	Lac mihi semper adest niueum; pars inde bibenda
<ovid. meta. 13.830>	Seruatur, partem liquefacta coagula durant.
<ovid. meta. 13.831>	Nec tibi deliciae faciles uulgataque tantum
<ovid. meta. 13.832>	Munera contingent, dammae leporesque capraeque,
<ovid. meta. 13.833>	Parue columbarum, demptusue cacumine nidus.
<ovid. meta. 13.834>	Inueni geminos, qui tecum ludere possint,
<ovid. meta. 13.835>	Inter se similes, uix ut dignoscere possis,
<ovid. meta. 13.836>	Villosae catulos in summis montibus ursae;
<ovid. meta. 13.837>	Inueni et dixi: dominae seruabimus istos.
<ovid. meta. 13.838>	Iam modo caeruleo nitidum caput exsere ponto,
<ovid. meta. 13.839>	Iam, Galatea, ueni, nec munera despice nostra.
<ovid. meta. 13.840>	Certe ego me noui liquidaeque in imagine uidi
<ovid. meta. 13.841>	Nuper aquae placuitque mihi mea forma uidenti.
<ovid. meta. 13.842>	Adspice, sim quantus; non est hoc corpore maior
<ovid. meta. 13.843>	Iuppiter in caelo (nam uos narrare soletis
<ovid. meta. 13.844>	Nescio quem regnare Iouem); coma plurima toruos
<ovid. meta. 13.845>	Prominet in uultus umerosque ut lucus obumbrat.
<ovid. meta. 13.846>	Nec mea quod rigidis horrent densissima saetis
<ovid. meta. 13.847>	Corpora, turpe puta; turpis sine frondibus arbor,
<ovid. meta. 13.848>	Turpis equus, nisi colla iubae flauentia uelent;
<ovid. meta. 13.849>	Pluma tegit uolucres, ouibus sua lana decori est:
<ovid. meta. 13.850>	Barba uiros hirtaeque decent in corpore saetae.
<ovid. meta. 13.851>	Vnum est in media lumen mihi fronte, sed instar
<ovid. meta. 13.852>	Ingentis clipei. quid? non haec omnia magnus
<ovid. meta. 13.853>	Sol uidet e caelo? soli tamen unicus orbis,
<ovid. meta. 13.854>	Adde quod in uestro genitor meus aequore regnat
<ovid. meta. 13.855>	Hunc tibi do socerum. tantum miserere precesque
<ovid. meta. 13.856>	Supplicis exaudi; tibi enim succumbimus uni;
<ovid. meta. 13.857>	Quique Iouem et caelum sperno et penetrabile fulmen,
<ovid. meta. 13.858>	Nerei te ueneror; tua fulmine saeuior ira est.
<ovid. meta. 13.859>	Atque ego contemptus essem patientior huius,
<ovid. meta. 13.860>	Si fugeres omnes; sed cur, Cyclope repulso,
<ovid. meta. 13.861>	Acin amas praefersque meis complexibus Acin?
<ovid. meta. 13.862>	Ille tamen placeatque sibi, placeatque licebit,
<ovid. meta. 13.863>	Quod nollem, Galatea, tibi; modo copia detur,
<ovid. meta. 13.864>	Sentiet esse mihi tanto pro corpore uires;
<ovid. meta. 13.865>	Viscera uiua traham, diuisaque membra per agros
<ovid. meta. 13.866>	Perque tuas spargam (sic se tibi misceat!) undas.
<ovid. meta. 13.867>	Vror enim laesusque exaestuat acrius ignis,
<ovid. meta. 13.868>	Cumque suis uideor translatam uiribus Aetnam
<ovid. meta. 13.869>	Pectore ferre meo; nec tu, Galatea, moueris."
<ovid. meta. 13.870>	Talia nequiquam questus (nam cuncta uidebam),
<ovid. meta. 13.871>	Surgit et, ut taurus uacca furibundus adempta,
<ovid. meta. 13.872>	Stare nequit siluaque et notis saltibus errat;
<ovid. meta. 13.873>	Cum ferus ignaros nec quicquam tale timentes
<ovid. meta. 13.874>	Me uidet atque Acin: "uideo"que exclamat" et ista
<ovid. meta. 13.875>	Vltima sit, faciam, Veneris concordia uestrae."
<ovid. meta. 13.876>	Tantaque uox, quantam Cyclops iratus habere
<ovid. meta. 13.877>	Debuit, ilia fuit; clamore perhorruit Aetne.
<ovid. meta. 13.878>	Ast ego uicino pauefacta sub aequore mergor
<ovid. meta. 13.879>	Terga fugae dederat conuersa Symaethius heros
<ovid. meta. 13.880>	Et: "fer opem, Galatea, precor, mihi; ferte, parentes",
<ovid. meta. 13.881>	Dixerat" et uestris periturum admittite regnis."
<ovid. meta. 13.882>	Insequitur Cyclops partemque e monte reuulsam
<ovid. meta. 13.883>	Mittit et extremus quamuis peruenit ad illum
<ovid. meta. 13.884>	Angulus e saxo, totum tamen obruit Acin.
<ovid. meta. 13.885>	At nos, quod fieri solum per fata licebat,
<ovid. meta. 13.886>	Fecimus ut uires assumeret Acis auitas.
<ovid. meta. 13.887>	Puniceus de mole cruor manabat et intra
<ovid. meta. 13.888>	Temporis exiguum rubor euanescere coepit
<ovid. meta. 13.889>	Fitque color primo turbati fluminis imbre
<ovid. meta. 13.890>	Purgaturque mora; tum moles tacta dehiscit
<ovid. meta. 13.891>	Viuaque per rimas proceraque surgit harundo,
<ovid. meta. 13.892>	Osque cauum saxi sonat exsultantibus undis;
<ovid. meta. 13.893>	Miraque res, subito media tenus extitit aluo
<ovid. meta. 13.894>	Incinctus iuuenis flexis noua cornua cannis,
<ovid. meta. 13.895>	Qui, nisi quod maior, quod toto caerulus ore,
<ovid. meta. 13.896>	Acis erat; sed sic quoque erat tamen Acis in amnem
<ovid. meta. 13.897>	Versus et antiquum tenuerunt flumina nomen.
<ovid. meta. 13.898>	Desierat Galatea loqui coetuque soluto
<ovid. meta. 13.899>	Discedunt placidisque natant Nereides undis.
<ovid. meta. 13.900>	Scylla redit, neque enim medio se credere ponto
<ovid. meta. 13.901>	Audet et aut bibula sine uestibus errat harena,
<ovid. meta. 13.902>	Aut, ubi lassata est, seductos nacta recessus
<ovid. meta. 13.903>	Gurgitis, inclusa sua membra refrigerat unda.
<ovid. meta. 13.904>	Ecce fretum scindens, alti nouus incola ponti,
<ovid. meta. 13.905>	Nuper in Euboica uersis Anthedone membris,
<ovid. meta. 13.906>	Glaucus adest uisaeque cupidine uirginis haeret
<ovid. meta. 13.907>	Et, quaecumque putat fugientem posse morari,
<ovid. meta. 13.908>	Verba refert; fugit illa tamen ueloxque timore
<ovid. meta. 13.909>	Peruenit in summum positi prope litora montis.
<ovid. meta. 13.910>	Ante fretum est ingens, apicem collectus in unum,
<ovid. meta. 13.911>	Longa sub arboribus conuexus in aequora uertex.
<ovid. meta. 13.912>	Constitit hic et tuta loco, monstrumne deusne
<ovid. meta. 13.913>	Ille sit ignorans, admiraturque colorem
<ovid. meta. 13.914>	Caesariemque umeros subiectaque terga tegentem,
<ovid. meta. 13.915>	Vltimaque excipiat quod tortilis inguina piscis.
<ovid. meta. 13.916>	Sensit et innitens, quae stabat proxima, moli:
<ovid. meta. 13.917>	"Non ego prodigium nec sum fera belua, uirgo,
<ovid. meta. 13.918>	Sed deus" inquit "aquae; nec maius in aequore Proteus
<ovid. meta. 13.919>	Ius habet et Triton Athamantiadesque Palaemon.
<ovid. meta. 13.920>	Ante tamen mortalis eram, sed scilicet altis
<ovid. meta. 13.921>	Deditus aequoribus, iam tum exercebar in illis.
<ovid. meta. 13.922>	Nam modo ducebam ducentia retia pisces,
<ovid. meta. 13.923>	Nunc in mole sedens moderabar harundine linum.
<ovid. meta. 13.924>	Sunt uiridi prato confinia litora, quorum
<ovid. meta. 13.925>	Altera pars undis, pars altera cingitur herbis,
<ovid. meta. 13.926>	Quas neque cornigerae morsu laesere iuuencae,
<ovid. meta. 13.927>	Nec placidae carpsistis, oues hirtaeue capellae
<ovid. meta. 13.928>	Non apis inde tulit collectos sedula flores,
<ovid. meta. 13.929>	Non data sunt capiti genialia serta, neque umquam
<ovid. meta. 13.930>	Falciferae secuere manus. ego primus in illo
<ovid. meta. 13.931>	Caespite consedi, dum lina madentia sicco,
<ovid. meta. 13.932>	Vtque recenserem, captiuos ordine pisces
<ovid. meta. 13.933>	Insuper exposui, quos aut in retia casus
<ovid. meta. 13.934>	Aut sua credulitas in aduncos egerat hamos.
<ovid. meta. 13.935>	Res similis fictae; sed quid mihi fingere prodest?
<ovid. meta. 13.936>	Gramine contacto coepit mea praeda moueri
<ovid. meta. 13.937>	Et mutare latus terraque ut in aequore niti;
<ovid. meta. 13.938>	Dumque moror mirorque simul, fugit omnis in undas
<ovid. meta. 13.939>	Turba suas dominumque nouum litusque relinquunt.
<ovid. meta. 13.940>	Obstipui dubitoque diu causamque requiro,
<ovid. meta. 13.941>	Num deus hoc aliquis, num sucus fecerit herbae.
<ovid. meta. 13.942>	"Quae tamen has", inquam "uires habet herba"? manuque
<ovid. meta. 13.943>	Pabula decerpsi decerptaque dente momordi.
<ovid. meta. 13.944>	Vix bene combiberant ignotos guttura sucos,
<ovid. meta. 13.945>	Cum subito trepidare intus praecordia sensi
<ovid. meta. 13.946>	Alteriusque rapi naturae pectus amore.
<ovid. meta. 13.947>	Nec potui restare diu; "repetenda"que "numquam
<ovid. meta. 13.948>	Terra, uale"; dixi corpusque sub aequora mersi.
<ovid. meta. 13.949>	Di maris exceptum socio dignantur honore,
<ovid. meta. 13.950>	Vtque mihi quaecumque feram mortalia, demant,
<ovid. meta. 13.951>	Oceanum Tethynque rogant; ego lustror ab illis
<ovid. meta. 13.952>	Et, purgante nefas nouies mihi carmine dicto,
<ovid. meta. 13.953>	Pectora fluminibus iubeor supponere centum.
<ovid. meta. 13.954>	Nec mora, diuersis lapsi de partibus amnis
<ovid. meta. 13.955>	Totaque uertuntur supra caput aequora nostrum.
<ovid. meta. 13.956>	Hactenus acta tibi possum memoranda referre,
<ovid. meta. 13.957>	Hactenus haec memini, nec mens mea cetera sensit.
<ovid. meta. 13.958>	Quae postquam rediit, alium me corpore toto
<ovid. meta. 13.959>	Ac fueram nuper, neque eundem mente recepi.
<ovid. meta. 13.960>	Hanc ego tum primum uiridem ferrugine barbam
<ovid. meta. 13.961>	Caesariemque meam, quam longa per aequora uerro,
<ovid. meta. 13.962>	Ingentesque umeros et caerula bracchia uidi
<ovid. meta. 13.963>	Cruraque pinnigero curuata nouissima pisce.
<ovid. meta. 13.964>	Quid tamen haec species, quid dis placuisse marinis,
<ovid. meta. 13.965>	Quid iuuat esse deum, si tu non tangeris istis?
<ovid. meta. 13.966>	Talia dicentem, dicturum plura, reliquit
<ovid. meta. 13.967>	Scylla deum; furit ille irritatusque repulsa
<ovid. meta. 13.968>	Prodigiosa petit Titanidos atria Circes.
<ovid. meta. 14.1>	Iamque Giganteis iniectam faucibus Aetnen
<ovid. meta. 14.2>	Aruaque Cyclopum, quid rastra, quid usus aratri
<ovid. meta. 14.3>	Nescia nec quicquam iunctis debentia bubus
<ovid. meta. 14.4>	Liquerat Euboicus tumidarum cultor aquarum
<ovid. meta. 14.5>	Liquerat et Zanclen aduersaque moenia Rhegi
<ovid. meta. 14.6>	Nauifragumque fretum, gemino quod litore pressum
<ovid. meta. 14.7>	Ausoniae Siculaeque tenet confinia terrae.
<ovid. meta. 14.8>	Inde manu magna. Tyrrhena per aequora uectus
<ovid. meta. 14.9>	Herbiferos adiit colles atque atria Glaucus
<ovid. meta. 14.10>	Sole satae Circes, uariarum plena ferarum.
<ovid. meta. 14.11>	Quam simul adspexit, dicta acceptaque salute
<ovid. meta. 14.12>	"Diua, dei miserere, precor; nam sola leuare
<ovid. meta. 14.13>	Tu potes hunc" dixit "uidear modo dignior esse.
<ovid. meta. 14.14>	Quanta sit herbarum, Titani, potentia, nulli
<ovid. meta. 14.15>	Quam mihi cognitius, qui sum mutatus ab illis;
<ovid. meta. 14.16>	Neue mei non nota tibi sit causa furoris,
<ovid. meta. 14.17>	Litore in Italico, Messenia moenia contra,
<ovid. meta. 14.18>	Scylla mihi uisa est; pudor est promissa precesque
<ovid. meta. 14.19>	Blanditiasque meas contemptaque uerba referre.
<ovid. meta. 14.20>	At tu, siue aliquod regnum est in carmine, carmen
<ovid. meta. 14.21>	Ore moue sacro; siue expugnacior herba est,
<ovid. meta. 14.22>	Vtere temptatis operosae uiribus herbae.
<ovid. meta. 14.23>	Nec medeare mihi sanesque haec uulnera mando
<ovid. meta. 14.24>	Fineque nil opus est; partem ferat illa caloris.
<ovid. meta. 14.25>	At Circe (neque enim flammis habet aptius ulla
<ovid. meta. 14.26>	Talibus ingenium seu causa est huius in ipsa,
<ovid. meta. 14.27>	Seu Venus indicio facit hoc offensa paterno)
<ovid. meta. 14.28>	Talia uerba refert: "melius sequerere uolentem
<ovid. meta. 14.29>	Optantemque eadem parilique cupidine captam.
<ovid. meta. 14.30>	Dignus eras ultro, poteras certeque, rogari;
<ovid. meta. 14.31>	Et, si spem dederis, mihi crede, rogaberis ultro.
<ovid. meta. 14.32>	Neu dubites absitque tuae fiducia formae;
<ovid. meta. 14.33>	En ego, cum dea sim, nitidi cum filia Solis,
<ovid. meta. 14.34>	Gramine cum tantum, tantum quoque carmine possim,
<ovid. meta. 14.35>	Vt tua sim, uoueo. spernentem sperne, sequenti
<ovid. meta. 14.36>	Redde uices unoque duas ulciscere facto."
<ovid. meta. 14.37>	Talia temptanti: "prius" inquit "in aequore frondes"
<ovid. meta. 14.38>	Glaucus, et in summis nascentur montibus algae,
<ovid. meta. 14.39>	Sospite quam Scylla nostri mutentur amores."
<ovid. meta. 14.40>	Indignata dea est; et laedere quatenus ipsum
<ovid. meta. 14.41>	Non poterat nec uellet amans, irascitur illi
<ovid. meta. 14.42>	Quae sibi praelata est; Venerisque offensa repulsa
<ovid. meta. 14.43>	Protinus horrendis infamia pabula sucis
<ovid. meta. 14.44>	Conterit et tritis Hecateia carmina miscet
<ovid. meta. 14.45>	Caerulaque induitur uelamina perque ferarum
<ovid. meta. 14.46>	Agmen adulantum media procedit ab aula
<ovid. meta. 14.47>	Oppositumque petens contra Zancleia saxa
<ovid. meta. 14.48>	Rhegion ingreditur feruentes aestibus undas,
<ovid. meta. 14.49>	In quibus ut solida ponit uestigia terra
<ovid. meta. 14.50>	Summaque decurrit pedibus super aequora siccis.
<ovid. meta. 14.51>	Paruus erat gurges, curuos sinuatus in arcus,
<ovid. meta. 14.52>	Grata quies Scyllae, quo se referebat ab aestu
<ovid. meta. 14.53>	Et maris et caeli, medio cum plurimus orbe
<ovid. meta. 14.54>	Sol erat et minimas a uertice fecerat umbras.
<ovid. meta. 14.55>	Hunc dea praeuitiat portentificisque uenenis
<ovid. meta. 14.56>	Inquinat; hic pressos latices radice nocenti
<ovid. meta. 14.57>	Spargit et obscurum uerborum ambage nouorum
<ovid. meta. 14.58>	Ter nouiens carmen magico demurmurat ore.
<ovid. meta. 14.59>	Scylla uenit mediaque tenus descenderat aluo,
<ovid. meta. 14.60>	Cum sua foedari latrantibus inguina monstris
<ovid. meta. 14.61>	Adspicit; ac primo credens non corporis illas
<ovid. meta. 14.62>	Esse sui partes refugitque abigitque timetque
<ovid. meta. 14.63>	Ora proterua canum; sed, quos fugit, attrahit una
<ovid. meta. 14.64>	Et corpus quaerens femorum crurumque pedumque
<ovid. meta. 14.65>	Cerbereos rictus pro partibus inuenit illis;
<ovid. meta. 14.66>	Statque canum rabie subiectaque terga ferarum
<ovid. meta. 14.67>	Inguinibus truncis uteroque extante coercet.
<ovid. meta. 14.68>	Fleuit amans Glaucus nimiumque hostiliter usae
<ovid. meta. 14.69>	Viribus herbarum fugit conubia Circes.
<ovid. meta. 14.70>	Scylla loco mansit, cumque est data copia primum,
<ovid. meta. 14.71>	In Circes odium sociis spoliauit Vlixen;
<ovid. meta. 14.72>	Mox eadem Teucras fuerat mersura carinas,
<ovid. meta. 14.73>	Ni prius in scopulum, qui nunc quoque saxeus extat,
<ovid. meta. 14.74>	Transformata foret; scopulum quoque nauita uitat.
<ovid. meta. 14.75>	Hunc ubi Troianae remis auidamque Charybdim
<ovid. meta. 14.76>	Euicere rates, cum iam prope litus adessent
<ovid. meta. 14.77>	Ausonium, Libycas uento referuntur ad oras.
<ovid. meta. 14.78>	Excipit Aenean illic animoque domoque,
<ovid. meta. 14.79>	Non bene discidium Phrygii latura mariti,
<ovid. meta. 14.80>	Sidonis inque pyra sacri sub imagine facta
<ovid. meta. 14.81>	Incubuit ferro deceptaque decipit omnes.
<ovid. meta. 14.82>	Rursus harenosae fugiens noua moenia terrae
<ovid. meta. 14.83>	Ad sedemque Erycis fidumque relatus Acesten,
<ovid. meta. 14.84>	Sacrificat tumulumque sui genitoris honorat,
<ovid. meta. 14.85>	Quasque rates Iris Iunonia paene cremarat,
<ovid. meta. 14.86>	Soluit et Hippotadae regnum terrasque calenti
<ovid. meta. 14.87>	Sulphure fumantis Acheloiadumque relinquit
<ovid. meta. 14.88>	Sirenum scopulos orbataque praeside pinus
<ovid. meta. 14.89>	Inarimen Prochytenque legit sterilique locatas
<ovid. meta. 14.90>	Colle Pithecusas, habitantum nomine dictas.
<ovid. meta. 14.91>	Quippe deum genitor, fraudem et periuria quondam
<ovid. meta. 14.92>	Cercopum exosus gentisque admissa dolosae,
<ovid. meta. 14.93>	In deforme uiros animal mutauit, ut idem
<ovid. meta. 14.94>	Dissimiles homini possent similesque uideri;
<ovid. meta. 14.95>	Membraque contraxit naresque a fronte resimas
<ovid. meta. 14.96>	Contudit et rugis perarauit anilibus ora
<ovid. meta. 14.97>	Totaque uelatos flauenti corpora uillo
<ovid. meta. 14.98>	Misit in has sedes; nec non prius abstulit usum
<ovid. meta. 14.99>	Verborum et natae dira in periuria linguae;
<ovid. meta. 14.100>	Posse queri tantum rauco stridore reliquit.
<ovid. meta. 14.101>	Has ubi praeteriit et Parthenopeia dextra
<ovid. meta. 14.102>	Moenia deseruit laeua de parte canori
<ovid. meta. 14.103>	Aeolidae tumulum et loca feta palustribus undis,
<ovid. meta. 14.104>	Litora Cumarum uiuacisque antra Sibyllae
<ovid. meta. 14.105>	Intrat et ad manes ueniat per Auerna paternos
<ovid. meta. 14.106>	Orat; at illa diu uultum tellure moratum
<ovid. meta. 14.107>	Erexit tandemque deo furibunda recepto
<ovid. meta. 14.108>	"Magna petis", dixit "uir factis maxime, cuius
<ovid. meta. 14.109>	Dextera per ferrum est, pietas spectata per ignes.
<ovid. meta. 14.110>	Pone tamen, Troiane, metum; potiere petitis
<ovid. meta. 14.111>	Elysiasque domos et regna nouissima mundi
<ovid. meta. 14.112>	Me duce cognosces simulacraque cara parentis
<ovid. meta. 14.113>	Inuia uirtuti nulla est uia" dixit et auro
<ovid. meta. 14.114>	Fulgentem ramum in silua Iunonis Auernae
<ovid. meta. 14.115>	Monstrauit iussitque suo diuellere trunco.
<ovid. meta. 14.116>	Paruit Aeneas, et formidabilis Orci
<ovid. meta. 14.117>	Vidit opes atauosque suos umbramque senilem
<ovid. meta. 14.118>	Magnanimi Anchisae; didicit quoque iura locorum,
<ovid. meta. 14.119>	Quaeque nouis essent adeunda pericula bellis.
<ovid. meta. 14.120>	Inde ferens lassos aduerso tramite passus,
<ovid. meta. 14.121>	Cum duce Cumaea mollit sermone laborem.
<ovid. meta. 14.122>	Dumque iter horrendum per opaca crepuscula carpit
<ovid. meta. 14.123>	"Seu dea tu praesens, seu dis gratissima", dixit
<ovid. meta. 14.124>	"Numinis instar eris semper mihi meque fatebor
<ovid. meta. 14.125>	Muneris esse tui, quae me loca mortis adire,
<ovid. meta. 14.126>	Quae loca me uisae uoluisti euadere mortis;
<ovid. meta. 14.127>	Pro quibus aerias meritis euectus ad auras
<ovid. meta. 14.128>	Templa tibi statuam, tribuam tibi turis honores.
<ovid. meta. 14.129>	Respicit hunc uates et suspiratibus haustis:
<ovid. meta. 14.130>	"Nec dea sum", dixit "nec sacri turis honore
<ovid. meta. 14.131>	Humanum dignare caput; neu nescius erres,
<ovid. meta. 14.132>	Lux aeterna mihi carituraque fine dabatur,
<ovid. meta. 14.133>	Si mea uirginitas Phoebo patuisset amanti."
<ovid. meta. 14.134>	Dum tamen hanc sperat, dum praecorrumpere donis
<ovid. meta. 14.135>	Me cupit, "elige, " ait "uirgo Cumaea, quid optes
<ovid. meta. 14.136>	Optatis potiere tuis." ego pulueris hausti
<ovid. meta. 14.137>	Ostendi cumulum; quot haberet corpora puluis,
<ovid. meta. 14.138>	Tot mihi natales contingere uana rogaui;
<ovid. meta. 14.139>	Excidit, ut peterem iuuenes quoque protinus annos.
<ovid. meta. 14.140>	Hos tamen ille mihi dabat aeternamque iuuentam,
<ovid. meta. 14.141>	Si Venerem paterer; contempto munere Phoebi
<ovid. meta. 14.142>	Innuba permaneo; sed iam felicior aetas
<ovid. meta. 14.143>	Terga dedit tremuloque gradu uenit aegra senectus,
<ovid. meta. 14.144>	Quae patienda diu est; nam iam mihi saecula septem
<ovid. meta. 14.145>	Acta uides; superest, numeros ut pulueris aequem,
<ovid. meta. 14.146>	Ter centum messes, ter centum musta uidere.
<ovid. meta. 14.147>	Tempus erit, cum de tanto me corpore paruam
<ovid. meta. 14.148>	Longa dies faciet consumptaque membra senecta
<ovid. meta. 14.149>	Ad minimum redigentur onus; nec amata uidebor
<ovid. meta. 14.150>	Nec placuisse deo; Phoebus quoque forsitan ipse
<ovid. meta. 14.151>	Vel non cognoscet, uel dilexisse negabit;
<ovid. meta. 14.152>	Vsque adeo mutata ferar; nullique uidenda,
<ovid. meta. 14.153>	Voce tamen noscar; uocem mihi fata relinquent.
<ovid. meta. 14.154>	Talia conuexum per iter memorante Sibylla,
<ovid. meta. 14.155>	Sedibus Euboicam Stygiis emergit in urbem
<ovid. meta. 14.156>	Troius Aeneas; sacrisque ex more litatis,
<ovid. meta. 14.157>	Litora adit nondum nutricis habentia nomen.
<ovid. meta. 14.158>	Hic quoque substiterat post taedia longa laborum
<ovid. meta. 14.159>	Neritius Macareus, comes experientis Vlixei;
<ovid. meta. 14.160>	Desertum quondam mediis sub rupibus Aetnae
<ovid. meta. 14.161>	Noscit Achaemeniden improuisoque repertum
<ovid. meta. 14.162>	Viuere miratus: "qui te casusue deusue
<ovid. meta. 14.163>	Seruat, Achaemenide? cur" inquit "barbara Graium
<ovid. meta. 14.164>	Prora uehit? petitur uestra quae terra carina"?
<ovid. meta. 14.165>	Talia quaerenti iam non hirsutus amictu,
<ovid. meta. 14.166>	Iam suus et spinis conserto tegmine nullis,
<ovid. meta. 14.167>	Fatur Achaemenides: "iterum Polyphemon et illos
<ovid. meta. 14.168>	Adspiciam fluidos humano sanguine rictus,
<ovid. meta. 14.169>	Hac mihi si potior domus est Ithacique carina,
<ovid. meta. 14.170>	Si minus Aenean ueneror genitore; nec umquam
<ovid. meta. 14.171>	Esse satis potero, praestem licet omnia, gratus.
<ovid. meta. 14.172>	Quod loquor et spiro caelumque et sidera solis
<ovid. meta. 14.173>	Respicio, possimne ingratus et impius esse?
<ovid. meta. 14.174>	Ille dedit, quod non anima haec Cyclopis in ora
<ovid. meta. 14.175>	Venit; et, ut iam nunc lumen uitale relinquam,
<ovid. meta. 14.176>	Aut tumulo aut certe non illa condar in aluo.
<ovid. meta. 14.177>	Quid mihi tunc animi, nisi si timor abstulit omnem
<ovid. meta. 14.178>	Sensum animumque, fuit, cum uos petere alta relictus
<ovid. meta. 14.179>	Aequora conspexi? Volui inclamare, sed hosti
<ovid. meta. 14.180>	Prodere me timui; uestrae quoque clamor Vlixis
<ovid. meta. 14.181>	Paene rati nocuit. uidi, cum monte reuolsum
<ovid. meta. 14.182>	Immanem scopulum medias permisit in undas;
<ovid. meta. 14.183>	Vidi iterum ueluti tormenti uiribus acta
<ovid. meta. 14.184>	Vasta Giganteo iaculantem saxa lacerto
<ovid. meta. 14.185>	Et, ne deprimeret fluctus uentusue carinam,
<ovid. meta. 14.186>	Pertimui iam me non esse oblitus in illa.
<ovid. meta. 14.187>	Vt uero fuga uos ab acerba morte reduxit,
<ovid. meta. 14.188>	Ille quidem totam gemebundus obambulat Aetnam
<ovid. meta. 14.189>	Praetemptatque manu siluas et luminis orbus
<ovid. meta. 14.190>	Rupibus incursat foedataque bracchia tabo
<ovid. meta. 14.191>	In mare protendens gentem exsecratur Achiuam
<ovid. meta. 14.192>	Atque ait: "o si quis referat mihi casus Vlixen,
<ovid. meta. 14.193>	Aut aliquem e sociis, in quem mea saeuiat ira,
<ovid. meta. 14.194>	Viscera cuius edam, cuius uiuentia dextra
<ovid. meta. 14.195>	Membra mea laniem, cuius mihi sanguis inundet
<ovid. meta. 14.196>	Guttur et elisi trepident sub dentibus artus,
<ovid. meta. 14.197>	Quam nullum aut leue sit damnum mihi lucis ademptae"!
<ovid. meta. 14.198>	Haec et plura ferox; me luridus occupat horror
<ovid. meta. 14.199>	Spectantem uultus etiamnum caede madentes
<ovid. meta. 14.200>	Crudelesque manus et inanem luminis orbem
<ovid. meta. 14.201>	Membraque, et humano concretam sanguine barbam.
<ovid. meta. 14.202>	Mors erat ante oculos, minimum tamen illa malorum;
<ovid. meta. 14.203>	Et iam prensurum, iam nunc mea uiscera rebar
<ovid. meta. 14.204>	In sua mersurum; mentique haerebat imago
<ovid. meta. 14.205>	Temporis illius, quo uidi bina meorum
<ovid. meta. 14.206>	Ter quater affligi sociorum corpora terrae,
<ovid. meta. 14.207>	Cum super ipse iacens hirsuti more leonis
<ovid. meta. 14.208>	Visceraque et carnes cumque albis ossa medullis
<ovid. meta. 14.209>	Semianimesque artus auidam condebat in aluum.
<ovid. meta. 14.210>	Me tremor inuasit; stabam sine sanguine maestus
<ovid. meta. 14.211>	Mandentemque uidens eiectantemque cruentas
<ovid. meta. 14.212>	Ore dapes et frusta mero glomerata uomentem,
<ovid. meta. 14.213>	Talia fingebam misero mihi fata parari;
<ovid. meta. 14.214>	Perque dies multos latitans omnemque tremiscens
<ovid. meta. 14.215>	Ad strepitum mortemque timens cupidusque moriri,
<ovid. meta. 14.216>	Glande famem pellens et mixta frondibus herba,
<ovid. meta. 14.217>	Solus, inops, exspes, leto poenaeque relictus,
<ovid. meta. 14.218>	Hanc procul adspexi longo post tempore nauem
<ovid. meta. 14.219>	Orauique fugam gestu ad litusque cucurri
<ovid. meta. 14.220>	Et moui; Graiumque ratis Troiana recepit.
<ovid. meta. 14.221>	Tu quoque pande tuos, comitum gratissime, casus
<ovid. meta. 14.222>	Et ducis et turbae quae tecum est credita ponto.
<ovid. meta. 14.223>	Aeolon ille refert Tusco regnare profundo,
<ovid. meta. 14.224>	Aeolon Hippotaden, cohibentem carcere uentos
<ovid. meta. 14.225>	Quos bouis inclusos tergo, memorabile munus,
<ovid. meta. 14.226>	Dulichium sumpsisse ducem flatuque secundo
<ovid. meta. 14.227>	Lucibus isse nouem et terram adspexisse petitam
<ovid. meta. 14.228>	Proxima post nonam cum sese aurora moueret,
<ovid. meta. 14.229>	Inuidia socios praedaeque cupidine uictos
<ovid. meta. 14.230>	Esse ratos aurum, dempsisse ligamina uentis;
<ovid. meta. 14.231>	Cum quibus isse retro, per quas modo uenerat undas,
<ovid. meta. 14.232>	Aeoliique ratem portus repetisse tyranni.
<ovid. meta. 14.233>	"Inde Lami ueterem Laestrygonis" inquit "in urbem
<ovid. meta. 14.234>	Venimus; Antiphates terra regnabat in illa.
<ovid. meta. 14.235>	Missus ad hunc ego sum, numero comitante duorum;
<ovid. meta. 14.236>	Vixque fuga quaesita salus comitique mihique;
<ovid. meta. 14.237>	Tertius e nobis Laestrygonis impia tinxit
<ovid. meta. 14.238>	Ora cruore suo. fugientibus instat et agmen
<ovid. meta. 14.239>	Concitat Antiphates; coeunt et saxa trabesque
<ovid. meta. 14.240>	Coniciunt merguntque uiros merguntque carinas.
<ovid. meta. 14.241>	Vna tamen, quae nos ipsumque uehebat Vlixen,
<ovid. meta. 14.242>	Effugit; amissa sociorum parte dolentes
<ovid. meta. 14.243>	Multaque conquesti terris allabimur illis
<ovid. meta. 14.244>	Quas procul hinc cernis; procul hinc, mihi crede, uidenda est
<ovid. meta. 14.245>	Insula, uisa mihi; tuque, o iustissime Troum,
<ovid. meta. 14.246>	Nate dea (neque enim finito Marte uocandus
<ovid. meta. 14.247>	Hostis es, Aenea) moneo, fuge litora Circes.
<ovid. meta. 14.248>	Nos quoque Circaeo religata in litore pinu,
<ovid. meta. 14.249>	Antiphatae memores immansuetique Cyclopis,
<ovid. meta. 14.250>	Ire negabamus tecta ignota subire
<ovid. meta. 14.251>	Sorte sumus lecti; sors me fidumque Politen
<ovid. meta. 14.252>	Eurylochumque simul nimiique Elpenora uini
<ovid. meta. 14.253>	Bisque nouem socios Circaea ad moenia misit.
<ovid. meta. 14.254>	Quae simul attigimus stetimusque in limine tecti,
<ovid. meta. 14.255>	Mille lupi mixtique lupis ursique leaeque
<ovid. meta. 14.256>	Occursu fecere metum; sed nulla timenda,
<ovid. meta. 14.257>	Nullaque erat nostro factura in corpore uulnus:
<ovid. meta. 14.258>	Quin etiam blandas mouere per aera caudas
<ovid. meta. 14.259>	Nostraque adulantes comitant uestigia, donec
<ovid. meta. 14.260>	Excipiunt famulae perque atria marmore tecta
<ovid. meta. 14.261>	Ad dominam ducunt. pulchro sedet illa recessu
<ovid. meta. 14.262>	Sollemni solio pallamque induta nitentem
<ovid. meta. 14.263>	Insuper aurato circumuelatur amictu.
<ovid. meta. 14.264>	Nereides nymphaeque simul, quae uellera motis
<ovid. meta. 14.265>	Nulla trahunt digitis nec fila sequentia ducunt,
<ovid. meta. 14.266>	Gramina disponunt sparsosque sine ordine flores
<ovid. meta. 14.267>	Secernunt calathis uariasque coloribus herbas.
<ovid. meta. 14.268>	Ipsa, quod hae faciunt, opus exigit; ipsa, quis usus
<ovid. meta. 14.269>	Quoque sit in folio, quae sit concordia mixtis,
<ovid. meta. 14.270>	Nouit et aduertens pensas examinat herbas.
<ovid. meta. 14.271>	Haec ubi nos uidit, dicta acceptaque salute,
<ovid. meta. 14.272>	Diffudit uultus et reddidit omina uoce;
<ovid. meta. 14.273>	Nec mora, misceri tosti iubet hordea grani
<ovid. meta. 14.274>	Mellaque uimque meri cum lacte coagula passo,
<ovid. meta. 14.275>	Quique sub hac lateant furtim dulcedine, sucos
<ovid. meta. 14.276>	Adicit. accipimus sacra data pocula dextra.
<ovid. meta. 14.277>	Quae simul arenti sitientes hausimus ore
<ovid. meta. 14.278>	Et tetigit summos uirga dea dira capillos,
<ovid. meta. 14.279>	(Et pudet et referam) saetis horrescere coepi,
<ovid. meta. 14.280>	Nec iam posse loqui pro uerbis edere raucum
<ovid. meta. 14.281>	Murmur et in terram toto procumbere uultu;
<ovid. meta. 14.282>	Osque meum sensi pando occallescere rostro,
<ovid. meta. 14.283>	Colla tumere toris et, qua modo pocula parte
<ovid. meta. 14.284>	Sumpta mihi fuerant, illa uestigia feci;
<ovid. meta. 14.285>	Cumque eadem passis (tantum medicamina possunt!)
<ovid. meta. 14.286>	Claudor hara; solumque suis caruisse figura
<ovid. meta. 14.287>	Vidimus Eurylochum; solus data pocula fugit.
<ovid. meta. 14.288>	Quae nisi uitasset, pecoris pars una manerem
<ovid. meta. 14.289>	Nunc quoque saetigeri, nec tantae cladis ab illo
<ovid. meta. 14.290>	Certior ad Circen ultor uenisset Vlixes.
<ovid. meta. 14.291>	Pacifer huic dederat florem Cyllenius album
<ovid. meta. 14.292>	Moly uocant superi; nigra radice tenetur.
<ovid. meta. 14.293>	Tutus eo monitisque simul caelestibus intrat
<ovid. meta. 14.294>	Ille domum Circes et ad insidiosa uocatus
<ovid. meta. 14.295>	Pocula, conantem uirga mulcere capillos
<ovid. meta. 14.296>	Reppulit et stricto pauidam deterruit ense.
<ovid. meta. 14.297>	Inde fides dextraeque datae; thalamoque receptus
<ovid. meta. 14.298>	Coniugii dotem sociorum corpora poscit.
<ovid. meta. 14.299>	Spargimur ignotae sucis melioribus herbae
<ovid. meta. 14.300>	Percutimurque caput conuersae uerbere uirgae
<ovid. meta. 14.301>	Verbaque dicuntur dictis contraria uerbis;
<ovid. meta. 14.302>	Quo magis illa canit, magis hoc tellure leuati
<ovid. meta. 14.303>	Erigimur saetaeque cadunt bifidosque relinquit
<ovid. meta. 14.304>	Rima pedes redeunt umeri et subiecta lacertis
<ovid. meta. 14.305>	Bracchia sunt; flentem flentes amplectimur ipsi
<ovid. meta. 14.306>	Haeremusque ducis collo; nec uerba locuti
<ovid. meta. 14.307>	Vlla priora sumus quam nos testantia gratos.
<ovid. meta. 14.308>	Annua nos illic tenuit mora multaque praesens
<ovid. meta. 14.309>	Tempore tam longo uidi, multa auribus hausi,
<ovid. meta. 14.310>	Hoc quoque cum multis, quod clam mihi rettulit una
<ovid. meta. 14.311>	Quattuor e famulis ad talia sacra paratis.
<ovid. meta. 14.312>	Cum duce namque meo Circe dum sola moratur,
<ovid. meta. 14.313>	Illa mihi niueo factum de marmore signum
<ovid. meta. 14.314>	Ostendit iuuenale, gerens in uertice picum,
<ovid. meta. 14.315>	Aede sacra positum multisque insigne coronis.
<ovid. meta. 14.316>	Quis foret et quare sacra coleretur in aede,
<ovid. meta. 14.317>	Cur hanc ferret auem, quaerenti et scire uolenti
<ovid. meta. 14.318>	"Accipe", ait "Macareu, dominaeque potentia quae sit,
<ovid. meta. 14.319>	Hinc quoque disce meae; tu dictis adice mentem.
<ovid. meta. 14.320>	Picus in Ausoniis, proles Saturnia, terris
<ovid. meta. 14.321>	Rex fuit, utilium bello studiosus equorum.
<ovid. meta. 14.322>	Forma uiro, quam cernis, erat; licet ipse decorem
<ovid. meta. 14.323>	Adspicias fictaque probes ab imagine ueram.
<ovid. meta. 14.324>	Par animus formae; nec adhuc spectasse per annos
<ovid. meta. 14.325>	Quinquennem poterat Graia quater Elide pugnam.
<ovid. meta. 14.326>	Ille suos dryadas Latiis in montibus ortas
<ovid. meta. 14.327>	Verterat in uultus, illum fontana petebant
<ovid. meta. 14.328>	Numina, naiades, quas Albula quasque Numici,
<ovid. meta. 14.329>	Quas Anienis aquae cursuque breuissimus Almo
<ovid. meta. 14.330>	Narue tulit praeceps et opacae Farfarus umbrae,
<ovid. meta. 14.331>	Quaeque colunt Scythicae stagnum nemorale Dianae
<ovid. meta. 14.332>	Finitimosque lacus; spretis tamen omnibus, unam
<ovid. meta. 14.333>	Ille colit nymphen, quam quondam in colle Palati
<ovid. meta. 14.334>	Dicitur ancipiti peperisse Venilia Iano.
<ovid. meta. 14.335>	Haec ubi nubilibus primum maturuit annis,
<ovid. meta. 14.336>	Praeposito cunctis Laurenti tradita Pico est,
<ovid. meta. 14.337>	Rara quidem facie, sed rarior arte canendi,
<ovid. meta. 14.338>	Vnde Canens dicta est; siluas et saxa mouere
<ovid. meta. 14.339>	Et mulcere feras et flumina longa morari
<ovid. meta. 14.340>	Ore suo uolucresque uagas retinere solebat.
<ovid. meta. 14.341>	Quae dum feminea modulatur carmina uoce,
<ovid. meta. 14.342>	Exierat tecto Laurentis Picus in agros,
<ovid. meta. 14.343>	Indigenas fixurus apros, tergumque premebat
<ovid. meta. 14.344>	Acris equi laeuaque hastilia bina ferebat,
<ovid. meta. 14.345>	Poeniceam fuluo chlamydem contractus ab auro.
<ovid. meta. 14.346>	Venerat in siluas et filia Solis easdem,
<ovid. meta. 14.347>	Vtque nouas legeret fecundis collibus herbas,
<ovid. meta. 14.348>	Nomine dicta suo Circaea reliquerat arua.
<ovid. meta. 14.349>	Quae simul ac iuuenem, uirgultis abdita, uidit,
<ovid. meta. 14.350>	Obstipuit; cecidere manu, quas legerat, herbae
<ovid. meta. 14.351>	Flammaque per totas uisa est errare medullas.
<ovid. meta. 14.352>	Vt primum ualido mentem collegit ab aestu,
<ovid. meta. 14.353>	Quid cuperet, fassura fuit; ne posset adire,
<ovid. meta. 14.354>	Cursus equi fecit circumfususque satelles.
<ovid. meta. 14.355>	"Non" ait "effugies, uento rapiare licebit,
<ovid. meta. 14.356>	Si modo me noui, si non euanuit omnis
<ovid. meta. 14.357>	Herbarum uirtus et non mea carmina fallunt."
<ovid. meta. 14.358>	Dicit et effigiem nullo cum corpore falsi
<ovid. meta. 14.359>	Finxit apri praeterque oculos transcurrere regis
<ovid. meta. 14.360>	Iussit et in densum trabibus nemus ire uideri,
<ovid. meta. 14.361>	Plurima qua silua est et equo loca peruia non sunt.
<ovid. meta. 14.362>	Haud mora, continuo praedae petit inscius umbram
<ovid. meta. 14.363>	Picus equique celer spumantia terga relinquit
<ovid. meta. 14.364>	Spemque sequens uanam silua pedes errat in alta.
<ovid. meta. 14.365>	Concipit illa preces et uerba precantia dicit.
<ovid. meta. 14.366>	Ignotosque deos ignoto carmine adorat,
<ovid. meta. 14.367>	Quo solet et niueae uultum confundere Lunae
<ovid. meta. 14.368>	Et patrio capiti bibulas subtexere nubes.
<ovid. meta. 14.369>	Tum quoque cantato densetur carmine caelum
<ovid. meta. 14.370>	Et nebulas exhalat humus caecisque uagantur
<ovid. meta. 14.371>	Limitibus comites et abest custodia regis.
<ovid. meta. 14.372>	Nacta locum tempusque: "per, o, tua lumina", dixit
<ovid. meta. 14.373>	"Quae mea ceperunt, perque hanc, pulcherrime, formam,
<ovid. meta. 14.374>	Quae facit, ut supplex tibi sim dea, consule nostris
<ovid. meta. 14.375>	Ignibus et socerum, qui peruidet omnia, Solem
<ovid. meta. 14.376>	Accipe, nec durus Titanida despice Circen."
<ovid. meta. 14.377>	Dixerat; ille ferox ipsamque precesque relinquit
<ovid. meta. 14.378>	Et: "quaecumque es." ait "non sum tuus; altera captum
<ovid. meta. 14.379>	Me tenet et teneat par longum, comprecor, aeuum.
<ovid. meta. 14.380>	Nec Venere externa socialia foedera laedam,
<ovid. meta. 14.381>	Dum mihi Ianigenam seruabunt fata Canentem."
<ovid. meta. 14.382>	Saepe retemptatis precibus Titania frustra
<ovid. meta. 14.383>	"Non impune feres, neque" ait "reddere Canenti;
<ovid. meta. 14.384>	Laesaque quid faciat, quid amans, quid femina, disces
<ovid. meta. 14.385>	Rebus", ait "sed amans et laesa et femina Circe.
<ovid. meta. 14.386>	Tum bis ad occasus, bis se conuertit ad ortus,
<ovid. meta. 14.387>	Ter iuuenem baculo tetigit, tria carmina dixit.
<ovid. meta. 14.388>	Ille fugit, sed se solito uelocius ipse
<ovid. meta. 14.389>	Currere miratur; pennas in corpore uidit,
<ovid. meta. 14.390>	Seque nouam subito Latiis accedere siluis
<ovid. meta. 14.391>	Indignatus auem, duro fera robora rostro
<ovid. meta. 14.392>	Figit et iratus longis dat uulnera ramis.
<ovid. meta. 14.393>	Purpureum chlamydis pennae traxere colorem,
<ovid. meta. 14.394>	Fibula quod fuerat uestemque momorderat aurum,
<ovid. meta. 14.395>	Pluma fit et fuluo ceruix praecingitur auro,
<ovid. meta. 14.396>	Nec quicquam antiquum Pico nisi nomina restant.
<ovid. meta. 14.397>	Interea comites, clamato saepe per agros
<ovid. meta. 14.398>	Nequiquam Pico nullaque in parte reperto,
<ovid. meta. 14.399>	Inueniunt Circen (nam iam tenuauerat auras
<ovid. meta. 14.400>	Passaque erat nebulas uentis ac sole recludi)
<ovid. meta. 14.401>	Criminibusque premunt ueris regemque reposcunt
<ovid. meta. 14.402>	Vimque ferunt saeuisque parant incessere telis.
<ovid. meta. 14.403>	Illa nocens spargit uirus sucosque ueneni
<ovid. meta. 14.404>	Et Noctem Noctisque deos Erebumque Chaosque
<ovid. meta. 14.405>	Conuocat et longis Hecaten ululatibus orat.
<ovid. meta. 14.406>	Exsiluere loco (dictu mirabile) siluae,
<ovid. meta. 14.407>	Ingemuitque solum uicinaque palluit arbor
<ovid. meta. 14.408>	Sparsaque sanguineis maduerunt pabula guttis
<ovid. meta. 14.409>	Et lapides uisi mugitus edere raucos
<ovid. meta. 14.410>	Et latrare canes et humus serpentibus atris
<ovid. meta. 14.411>	Squalere et tenues animae uolitare uidentur.
<ovid. meta. 14.412>	Attonitum monstris uulgus pauet; illa pauentis
<ovid. meta. 14.413>	Ora uenenata tetigit mirantia uirga,
<ovid. meta. 14.414>	Cuius ab attactu uariarum monstra ferarum
<ovid. meta. 14.415>	In iuuenes ueniunt; nulli sua mansit imago.
<ovid. meta. 14.416>	Sparserat occiduus Tartessia litora Phoebus
<ovid. meta. 14.417>	Et frustra coniunx oculis animoque Canentis
<ovid. meta. 14.418>	Expectatus erat; famuli populusque per omnes
<ovid. meta. 14.419>	Discurrunt siluas atque obuia lumina portant.
<ovid. meta. 14.420>	Nec satis est nymphae flere et lacerare capillos
<ovid. meta. 14.421>	Et dare plangorem; facit haec tamen omnia seque
<ovid. meta. 14.422>	Proripit ac Latios errat uesana per agros.
<ovid. meta. 14.423>	Sex illam noctes, totidem redeuntia solis
<ovid. meta. 14.424>	Lumina uiderunt inopem somnique cibique
<ovid. meta. 14.425>	Per iuga, per ualles, qua fors ducebat, euntem.
<ovid. meta. 14.426>	Vltimus adspexit Thybris luctuque uiaque
<ovid. meta. 14.427>	Fessam et iam longa ponentem corpora ripa.
<ovid. meta. 14.428>	Illic cum lacrimis ipso modulata dolore
<ovid. meta. 14.429>	Verba sono tenui maerens fundebat, ut olim
<ovid. meta. 14.430>	Carmina iam moriens canit exequialia cygnus.
<ovid. meta. 14.431>	Luctibus extremis tenues liquefacta medullas
<ovid. meta. 14.432>	Tabuit inque leues paulatim euanuit auras.
<ovid. meta. 14.433>	Fama tamen signata loco est, quem rite Canentem
<ovid. meta. 14.434>	Nomine de nymphae ueteres dixere Camenae."
<ovid. meta. 14.435>	Talia multa mihi longum narrata per annum
<ovid. meta. 14.436>	Visaque sunt; resides et desuetudine tardi
<ovid. meta. 14.437>	Rursus inire fretum, rursus dare uela iubemur;
<ovid. meta. 14.438>	Ancipitesque uias et iter Titania uastum
<ovid. meta. 14.439>	Dixerat et saeui restare pericula ponti.
<ovid. meta. 14.440>	Pertimui, fateor, nactusque hoc litus adhaesi.
<ovid. meta. 14.441>	Finierat Macareus; urnaque Aeneia nutrix
<ovid. meta. 14.442>	Condita marmoreo tumulo breue carmen habebat;
<ovid. meta. 14.443>	"Hic me Caietam notae pietatis alumnus
<ovid. meta. 14.444>	Ereptam Argolico, quo debuit, igne cremauit.
<ovid. meta. 14.445>	Soluitur herboso religatus ab aggere funis
<ovid. meta. 14.446>	Et procul insidias infamataeque relinquunt
<ovid. meta. 14.447>	Tecta deae lucosque petunt, ubi nubilus umbra
<ovid. meta. 14.448>	In mare cum flaua prorumpit Thybris harena
<ovid. meta. 14.449>	Faunigenaeque domo potitur nataque Latini,
<ovid. meta. 14.450>	Non sine Marte tamen; bellum cum gente feroci
<ovid. meta. 14.451>	Suscipitur, pactaque furit pro coniuge Turnus.
<ovid. meta. 14.452>	Concurrit Latio Tyrrhenia tota diuque
<ovid. meta. 14.453>	Ardua sollicitis uictoria quaeritur armis.
<ovid. meta. 14.454>	Auget uterque suas externo robore uires
<ovid. meta. 14.455>	Et multi Rutulos, multi Troiana tuentur
<ovid. meta. 14.456>	Castra; neque Aeneas Euandri ad limina frustra,
<ovid. meta. 14.457>	At Venulus frustra profugi Diomedis ad urbem
<ovid. meta. 14.458>	Venerat; ille quidem sub Iapyge maxima Dauno
<ovid. meta. 14.459>	Moenia condiderat dotaliaque arua tenebat;
<ovid. meta. 14.460>	Sed Venulus Turni postquam mandata peregit,
<ovid. meta. 14.461>	Auxilium petiit, uires Aetolius heros
<ovid. meta. 14.462>	Excusat; nec se aut soceri committere pugnae
<ovid. meta. 14.463>	Velle sui populos, aut quos e gente suorum
<ovid. meta. 14.464>	Armet, habere ullos: "neue haec commenta putetis,
<ovid. meta. 14.465>	Admonitu quamquam luctus renouentur amari,
<ovid. meta. 14.466>	Perpetiar memorare tamen. postquam alta cremata est
<ovid. meta. 14.467>	Ilion et Danaas pauerunt Pergama dextras
<ovid. meta. 14.468>	Naryciusque heros, a uirgine uirgine rapta,
<ovid. meta. 14.469>	Quam meruit poenam solus, digessit in omnes,
<ovid. meta. 14.470>	Spargimur et uentis inimica per aequora rapti
<ovid. meta. 14.471>	Fulmina, noctem, imbres, iram caelique marisque
<ovid. meta. 14.472>	Perpetimur Danai cumulumque Capherea cladis.
<ovid. meta. 14.473>	Neue morer referens tristes ex ordine casus,
<ovid. meta. 14.474>	Graecia tum potuit Priamo quoque flenda uideri
<ovid. meta. 14.475>	Me tamen armiferae seruatum cura Mineruae
<ovid. meta. 14.476>	Fluctibus eripuit; patriis sed rursus ab agris
<ovid. meta. 14.477>	Pellor et antiquo memores de uulnere poenas
<ovid. meta. 14.478>	Exigit alma Venus; tantosque per alta labores
<ovid. meta. 14.479>	Aequora sustinui, tantos terrestribus armis,
<ovid. meta. 14.480>	Vt mihi felices sint illi saepe uocati
<ovid. meta. 14.481>	Quos communis hiems importunusque Caphereus
<ovid. meta. 14.482>	Mersit aquis uellemque horum pars una fuissem.
<ovid. meta. 14.483>	Vltima iam passi comites belloque fretoque
<ovid. meta. 14.484>	Deficiunt finemque rogant erroris; at Acmon
<ovid. meta. 14.485>	Feruidus ingenio, tum uero et cladibus asper;
<ovid. meta. 14.486>	"Quid superest, quod iam patientia uestra recuset
<ovid. meta. 14.487>	Ferre, uiri"? dixit "quid habet Cytherea, quod ultra,
<ovid. meta. 14.488>	Velle puta, faciat? nam dum peiora timentur,
<ovid. meta. 14.489>	Est locus in uulnus; sors autem ubi pessima rerum,
<ovid. meta. 14.490>	Sub pedibus timor est securaque summa malorum.
<ovid. meta. 14.491>	Audiat ipsa licet et, quod facit, oderit omnes
<ovid. meta. 14.492>	Sub Diomede uiros: odium tamen illius omnes
<ovid. meta. 14.493>	Spernimus et magno stat magna potentia nobis."
<ovid. meta. 14.494>	Talibus iratam Venerem Pleuronius Acmon
<ovid. meta. 14.495>	Instimulat uerbis stimulisque resuscitat iram.
<ovid. meta. 14.496>	Dicta placent paucis; numeri maioris amici
<ovid. meta. 14.497>	Acmona corripimus; cui respondere uolenti
<ovid. meta. 14.498>	Vox pariter uocisque uia est tenuata comaeque
<ovid. meta. 14.499>	In plumas abeunt, plumis noua colla teguntur
<ovid. meta. 14.500>	Pectoraque et tergum; maiores bracchia pennas
<ovid. meta. 14.501>	Accipiunt cubitusque leuis sinuatur in alas;
<ovid. meta. 14.502>	Magna pedis digitos pars occupat oraque cornu
<ovid. meta. 14.503>	Indurata rigent finemque in acumine ponunt.
<ovid. meta. 14.504>	Hunc Lycus, hunc Idas et cum Rhexenore Nycteus,
<ovid. meta. 14.505>	Hunc miratur Abas; et dum mirantur, eandem
<ovid. meta. 14.506>	Accipiunt faciem numerusque ex agmine maior
<ovid. meta. 14.507>	Subuolat et remos plausis circumuolat alis;
<ovid. meta. 14.508>	Si uolucrum quae sit dubiarum forma requiris,
<ovid. meta. 14.509>	Vt non cygnorum, sic albis proxima cygnis.
<ovid. meta. 14.510>	Vix equidem has sedes et Iapygis arida Dauni
<ovid. meta. 14.511>	Arua gener teneo minima cum parte meorum
<ovid. meta. 14.512>	Hactenus Oenides; Venulus Calydonia regna
<ovid. meta. 14.513>	Peucetiosque sinus Messapiaque arua relinquit.
<ovid. meta. 14.514>	In quibus antra uidet, quae multa nubila silua
<ovid. meta. 14.515>	Et leuibus guttis manantia semicaper Pan
<ovid. meta. 14.516>	Nunc tenet, at quodam tenuerunt tempore nymphae.
<ovid. meta. 14.517>	Apulus has illa pastor regione fugatas
<ovid. meta. 14.518>	Terruit et primo subita formidine mouit;
<ovid. meta. 14.519>	Mox, ubi mens rediit et contempsere sequentem,
<ovid. meta. 14.520>	Ad numerum motis pedibus duxere choreas.
<ovid. meta. 14.521>	Improbat has pastor saltuque imitatus agresti
<ovid. meta. 14.522>	Addidit obscenis conuicia rustica dictis;
<ovid. meta. 14.523>	Nec prius os tacuit, quam guttura condidit arbor
<ovid. meta. 14.524>	Arbor enim est sucoque licet cognoscere mores
<ovid. meta. 14.525>	Quippe notam linguae bacis oleaster amaris
<ovid. meta. 14.526>	Exhibet; asperitas uerborum cessit in illas.
<ovid. meta. 14.527>	Hinc ubi legati rediere, negata ferentes
<ovid. meta. 14.528>	Arma Aetola sibi, Rutuli sine uiribus illis
<ovid. meta. 14.529>	Bella instructa gerunt; multumque ab utraque cruoris
<ovid. meta. 14.530>	Parte datur; fert ecce auidas in pinea Turnus
<ovid. meta. 14.531>	Texta faces ignesque timent quibus unda pepercit.
<ovid. meta. 14.532>	Iamque picem et ceras alimentaque cetera flammae
<ovid. meta. 14.533>	Mulciber urebat perque altum ad carbasa malum
<ovid. meta. 14.534>	Ibat et incuruae fumabant transtra carinae,
<ovid. meta. 14.535>	Cum, memor has pinus Idaeo uertice caesas,
<ovid. meta. 14.536>	Sancta deum genetrix tinnitibus aera pulsi
<ovid. meta. 14.537>	Aeris et inflati compleuit murmure buxi
<ovid. meta. 14.538>	Perque leues domitis inuecta leonibus auras:
<ovid. meta. 14.539>	"Irrita sacrilega iactas incendia dextra,
<ovid. meta. 14.540>	Turne"; ait "eripiam, nec me patiente cremabit
<ovid. meta. 14.541>	Ignis edax nemorum partes et membra meorum.
<ovid. meta. 14.542>	Intonuit dicente dea tonitrumque secuti
<ovid. meta. 14.543>	Cum saliente graues ceciderunt grandine, nimbi
<ovid. meta. 14.544>	Aeraque et tumidum subitis concursibus aequor
<ovid. meta. 14.545>	Astraei turbant et eunt in proelia fratres.
<ovid. meta. 14.546>	E quibus alma parens unius uiribus usa,
<ovid. meta. 14.547>	Stuppea praerupit Phrygiae retinacula puppis
<ovid. meta. 14.548>	Fertque rates pronas medioque sub aequore mergit.
<ovid. meta. 14.549>	Robore mollito lignoque in corpora uerso,
<ovid. meta. 14.550>	In capitum facies puppes mutantur aduncae,
<ovid. meta. 14.551>	In digitos abeunt et crura natantia remi,
<ovid. meta. 14.552>	Quodque prius fuerat, latus est mediisque carina
<ovid. meta. 14.553>	Subdita nauigiis spinae mutatur in usum,
<ovid. meta. 14.554>	Lina comae molles, antemnae bracchia fiunt;
<ovid. meta. 14.555>	Caerulus, ut fuerat, color est; quasque ante timebant,
<ovid. meta. 14.556>	Illas uirgineis exercent lusibus undas
<ovid. meta. 14.557>	Naides aequoreae; durisque in montibus ortae
<ovid. meta. 14.558>	Molle fretum celebrant, nec eas sua tangit origo
<ovid. meta. 14.559>	Non tamen oblitae, quam multa pericula saeuo
<ovid. meta. 14.560>	Pertulerint pelago, iactatis saepe carinis
<ovid. meta. 14.561>	Supposuere manus, nisi siqua uehebat Achiuos.
<ovid. meta. 14.562>	Cladis adhuc Phrygiae memores, odere Pelasgos
<ovid. meta. 14.563>	Neritiaeque ratis uiderunt fragmina laetis
<ovid. meta. 14.564>	Vultibus et laetis uidere rigescere puppem
<ovid. meta. 14.565>	Vultibus Alcinoi saxumque increscere ligno.
<ovid. meta. 14.566>	Spes erat, in nymphas animata classe marinas,
<ovid. meta. 14.567>	Posse metu monstri Rutulum desistere bello;
<ovid. meta. 14.568>	Perstat habetque deos pars utraque, quodque deorum est
<ovid. meta. 14.569>	Instar, habent animos; nec iam dotalia regna
<ovid. meta. 14.570>	Nec sceptrum soceri, nec te, Lauinia uirgo,
<ovid. meta. 14.571>	Sed uicisse petunt deponendique pudore
<ovid. meta. 14.572>	Bella gerunt; tandemque Venus uictricia nati
<ovid. meta. 14.573>	Arma uidet; Turnusque cadit, cadit Ardea, Turno
<ovid. meta. 14.574>	Sospite dicta potens; quem postquam barbarus ensis
<ovid. meta. 14.575>	Abstulit et tepida patuerunt tecta fauilla,
<ovid. meta. 14.576>	Congerie e media tum primum cognita praepes
<ovid. meta. 14.577>	Subuolat et cineres plausis euerberat alis;
<ovid. meta. 14.578>	Et sonus et macies et pallor et omnia, captam
<ovid. meta. 14.579>	Quae deceant urbem, nomen quoque mansit in illa
<ovid. meta. 14.580>	Vrbis et ipsa suis deplangitur Ardea pennis.
<ovid. meta. 14.581>	Iamque deos omnes ipsamque Aeneia uirtus
<ovid. meta. 14.582>	Iunonem ueteres finire coegerat iras,
<ovid. meta. 14.583>	Cum, bene fundatis opibus crescentis Iuli,
<ovid. meta. 14.584>	Tempestiuus erat caelo Cythereius heros.
<ovid. meta. 14.585>	Ambieratque Venus superos colloque parentis
<ovid. meta. 14.586>	Circumfusa sui: "numquam mihi" dixerat "ullo
<ovid. meta. 14.587>	Tempore dure pater, nunc sis mitissimus, opto,
<ovid. meta. 14.588>	Aeneaeque meo, qui te de sanguine nostro
<ovid. meta. 14.589>	Fecit auum, quamuis paruum des, optime, numen,
<ovid. meta. 14.590>	Dummodo des aliquod; satis est inamabile regnum
<ovid. meta. 14.591>	Adspexisse semel, Stygios semel isse per amnes."
<ovid. meta. 14.592>	Assensere dei; nec coniunx regia uultus
<ovid. meta. 14.593>	Immotos tenuit placatoque annuit ore.
<ovid. meta. 14.594>	Tum pater: "estis" ait "caelesti numine digni.
<ovid. meta. 14.595>	Quaeque petis, pro quoque petis; cape, nata, quod optas."
<ovid. meta. 14.596>	Fatus erat; gaudet gratesque agit illa parenti;
<ovid. meta. 14.597>	Perque leues auras iunctis inuecta columbis
<ovid. meta. 14.598>	Litus adit Laurens, ubi tectus harundine serpit
<ovid. meta. 14.599>	In freta flumineis uicina Numicius undis.
<ovid. meta. 14.600>	Hunc iubet Aeneae quaecumque obnoxia morti
<ovid. meta. 14.601>	Abluere et tacito deferre sub aequora cursu;
<ovid. meta. 14.602>	Corniger exsequitur Veneris mandata, suisque,
<ovid. meta. 14.603>	Quicquid in Aenea fuerat mortale, repurgat
<ovid. meta. 14.604>	Et respergit aquis; pars optima restitit illi.
<ovid. meta. 14.605>	Lustratum genetrix diuino corpus odore
<ovid. meta. 14.606>	Vnxit et ambrosia cum dulci nectare mixta
<ovid. meta. 14.607>	Contigit os fecitque deum; quem turba Quirini
<ovid. meta. 14.608>	Nuncupat Indigetem temploque arisque recepit.
<ovid. meta. 14.609>	Inde sub Ascanii dicione binominis Alba
<ovid. meta. 14.610>	Resque Latina fuit. succedit Siluius illi,
<ovid. meta. 14.611>	Quo satus antiquo tenuit repetita Latinus
<ovid. meta. 14.612>	Nomina cum sceptro; clarus subit Alba Latinum;
<ovid. meta. 14.613>	Epytus ex illo est; post hunc Capetusque Capysque,
<ovid. meta. 14.614>	Sed Capys ante fuit. regnum Tiberinus ab illis
<ovid. meta. 14.615>	Cepit et in Tusci demersus fluminis undis
<ovid. meta. 14.616>	Nomina fecit aquae; de quo Remulusque feroxque
<ovid. meta. 14.617>	Acrota sunt geniti. Remulus maturior annis
<ovid. meta. 14.618>	Fulmineo periit, imitator fulminis, ictu;
<ovid. meta. 14.619>	Fratre suo sceptrum moderatior Acrota forti
<ovid. meta. 14.620>	Tradit Auentino, qui, quo regnarat, eodem
<ovid. meta. 14.621>	Monte iacet positus tribuitque uocabula monti.
<ovid. meta. 14.622>	Iamque Palatinae summam Proca gentis habebat;
<ovid. meta. 14.623>	Rege sub hoc Pomona fuit, qua nulla Latinas
<ovid. meta. 14.624>	Inter hamadryadas coluit sollertius hortos
<ovid. meta. 14.625>	Nec fuit arborei studiosior altera fetus,
<ovid. meta. 14.626>	Vnde tenet nomen; non siluas illa nec amnes,
<ovid. meta. 14.627>	Rus amat et ramos felicia poma ferentes.
<ovid. meta. 14.628>	Nec iaculo grauis est, sed adunca dextera falce,
<ovid. meta. 14.629>	Qua modo luxuriem premit et spatiantia passim
<ovid. meta. 14.630>	Bracchia compescit, fisso modo cortice lignum
<ovid. meta. 14.631>	Inserit et sucos alieno praestat alumno;
<ovid. meta. 14.632>	Nec sentire sitim patitur bibulaeque recuruas
<ovid. meta. 14.633>	Radicis fibras labentibus irrigat undis;
<ovid. meta. 14.634>	Hic amor, hoc studium; Veneris quoque nulla cupido est.
<ovid. meta. 14.635>	Vim tamen agrestum metuens pomaria claudit
<ovid. meta. 14.636>	Intus et accessus prohibet refugitque uiriles.
<ovid. meta. 14.637>	Quid non et Satyri, saltatibus apta iuuentus.
<ovid. meta. 14.638>	Fecere et pinu praecincti cornua Panes,
<ovid. meta. 14.639>	Silenusque, suis semper iuuenilior annis,
<ovid. meta. 14.640>	Quique deus fures uel falce uel inguine terret,
<ovid. meta. 14.641>	Vt poterentur ea? sed enim superabat amando
<ovid. meta. 14.642>	Hos quoque Vertumnus, neque erat felicior illis.
<ovid. meta. 14.643>	O quotiens habitu duri messoris aristas
<ovid. meta. 14.644>	Corbe tulit uerique fuit messoris imago!
<ovid. meta. 14.645>	Tempora saepe gerens faeno religata recenti
<ovid. meta. 14.646>	Desectum poterat gramen uersasse uideri;
<ovid. meta. 14.647>	Saepe manu stimulos rigida portabat, ut illum
<ovid. meta. 14.648>	Iurasses fessos modo disiunxisse iuuencos.
<ovid. meta. 14.649>	Falce data frondator erat uitisque putator;
<ovid. meta. 14.650>	Induerat scalas, lecturum poma putares;
<ovid. meta. 14.651>	Miles erat gladio, piscator harundine sumpta
<ovid. meta. 14.652>	Denique per multas aditum sibi saepe figuras
<ovid. meta. 14.653>	Repperit, ut caperet spectatae gaudia formae.
<ovid. meta. 14.654>	Ille etiam picta redimitus tempora mitra,
<ovid. meta. 14.655>	Innitens baculo, positis per tempora canis,
<ovid. meta. 14.656>	Adsimulauit anum cultosque intrauit in hortos
<ovid. meta. 14.657>	Pomaque mirata est: "tanto"que "potentior"! inquit,
<ovid. meta. 14.658>	Paucaque laudatae dedit oscula, qualia numquam
<ovid. meta. 14.659>	Vera dedisset anus; glebaque incurua resedit,
<ovid. meta. 14.660>	Suspiciens pandos autumni pondere ramos
<ovid. meta. 14.661>	Vlmus erat contra speciosa nitentibus uuis;
<ovid. meta. 14.662>	Quam socia postquam pariter cum uite probauit:
<ovid. meta. 14.663>	"At si staret" ait "caelebs sine palmite truncus,
<ovid. meta. 14.664>	Nil praeter frondes, quare peteretur, haberet
<ovid. meta. 14.665>	Haec quoque, quae iuncta uitis requiescit in ulmo,
<ovid. meta. 14.666>	Si non nupta foret, terrae acclinata iaceret.
<ovid. meta. 14.667>	Tu tamen exemplo non tangeris arboris huius
<ovid. meta. 14.668>	Concubitusque fugis, nec te coniungere curas.
<ovid. meta. 14.669>	Atque utinam uelles! Helene non pluribus esset
<ovid. meta. 14.670>	Sollicitata procis, nec quae Lapitheia mouit
<ovid. meta. 14.671>	Proelia, nec coniunx timidis audacis Vlixei.
<ovid. meta. 14.672>	Nunc quoque, cum fugias auerserisque petentes,
<ovid. meta. 14.673>	Mille uiri cupiunt et semideique deique
<ovid. meta. 14.674>	Et quaecumque tenent Albanos numina montes.
<ovid. meta. 14.675>	Sed tu si sapies, si te bene iungere anumque
<ovid. meta. 14.676>	Hanc audire uoles, quae te plus omnibus illis,
<ovid. meta. 14.677>	Plus quam credis, amo, uulgares reice taedas
<ovid. meta. 14.678>	Vertumnumque tori socium tibi selige. pro quo
<ovid. meta. 14.679>	Me quoque pignus habes; neque enim sibi notior ille est,
<ovid. meta. 14.680>	Quam mihi; nec passim toto uagus errat in orbe;
<ovid. meta. 14.681>	Haec loca magna colit; nec, uti pars magna procorum,
<ovid. meta. 14.682>	Quam modo uidit, amat; tu primus et ultimus illi
<ovid. meta. 14.683>	Ardor eris solique suos tibi deuouet annos.
<ovid. meta. 14.684>	Adde quod est iuuenis, quod naturale decoris
<ovid. meta. 14.685>	Munus habet formasque apte fingetur in omnes
<ovid. meta. 14.686>	Et quod erit iussus, iubeas licet omnia, fiet.
<ovid. meta. 14.687>	Quid quod amatis idem? quod, quae tibi poma coluntur,
<ovid. meta. 14.688>	Primus habet laetaque tenet tua munera dextra?
<ovid. meta. 14.689>	Sed neque iam fetus desiderat arbore demptos,
<ovid. meta. 14.690>	Nec, quas hortus alit, cum sucis mitibus herbas,
<ovid. meta. 14.691>	Nec quicquam, nisi te. miserere ardentis et ipsum
<ovid. meta. 14.692>	Quod petit ore meo praesentem crede precari
<ovid. meta. 14.693>	Vltoresque deos et pectora dura perosam
<ovid. meta. 14.694>	Idalien memoremque time Rhamnusidis iram.
<ovid. meta. 14.695>	Quoque magis timeas (etenim mihi multa uetustas
<ovid. meta. 14.696>	Scire dedit), referam tota notissima Cypro
<ovid. meta. 14.697>	Facta, quibus flecti facile et mitescere possis.
<ovid. meta. 14.698>	Viderat a ueteris generosam sanguine Teucri
<ovid. meta. 14.699>	Iphis Anaxareten, humili de stirpe creatus;
<ovid. meta. 14.700>	Viderat et totis perceperat ossibus aestum.
<ovid. meta. 14.701>	Luctatusque diu, postquam ratione furorem
<ovid. meta. 14.702>	Vincere non potuit, supplex ad limina uenit;
<ovid. meta. 14.703>	Et modo nutrici miserum confessus amorem,
<ovid. meta. 14.704>	Ne sibi dura foret, per spes orauit alumnae;
<ovid. meta. 14.705>	Et modo de multis blanditus cuique ministris
<ovid. meta. 14.706>	Sollicita petiit propensum uoce fauorem;
<ovid. meta. 14.707>	Saepe ferenda dedit blandis sua uerba tabellis
<ovid. meta. 14.708>	Interdum madidas lacrimarum rore coronas
<ovid. meta. 14.709>	Postibus intendit posuitque in limine duro
<ovid. meta. 14.710>	Molle latus tristisque serae conuicia fecit.
<ovid. meta. 14.711>	Saeuior illa freto surgente cadentibus Haedis,
<ovid. meta. 14.712>	Durior et ferro, quod Noricus excoquit ignis,
<ovid. meta. 14.713>	Et saxo, quod adhuc uiuum radice tenetur,
<ovid. meta. 14.714>	Spernit et irridet; factisque immitibus addit
<ovid. meta. 14.715>	Verba superba ferox et spe quoque fraudat amantem.
<ovid. meta. 14.716>	Non tulit impatiens longi tormenta doloris
<ovid. meta. 14.717>	Iphis et ante fores haec uerba nouissima dixit:
<ovid. meta. 14.718>	"Vincis, Anaxarete, neque erunt tibi taedia tandem
<ovid. meta. 14.719>	Vlla ferenda mei; laetos molire triumphos
<ovid. meta. 14.720>	Et Paeana uoca nitidaque incingere lauru.
<ovid. meta. 14.721>	Vincis enim moriorque libens; age, ferrea, gaude.
<ovid. meta. 14.722>	Certe aliquid laudare mei cogeris amoris,
<ovid. meta. 14.723>	Quo tibi sim gratus meritumque fatebere nostrum.
<ovid. meta. 14.724>	Non tamen ante tui curam excessisse memento,
<ovid. meta. 14.725>	Quam uitam geminaque simul mihi luce carendum.
<ovid. meta. 14.726>	Nec tibi fama mei uentura est nuntia leti;
<ovid. meta. 14.727>	Ipse ego, ne dubites, adero praesensque uidebor,
<ovid. meta. 14.728>	Corpore ut exanimi crudelia lumina pascas.
<ovid. meta. 14.729>	Si tamen, o superi, mortalia facta uidetis,
<ovid. meta. 14.730>	Este mei memores (nihil ultra lingua precari
<ovid. meta. 14.731>	Sustinet) et longo facite ut narremur in aeuo,
<ovid. meta. 14.732>	Et quae dempsistis uitae, date tempora famae.
<ovid. meta. 14.733>	Dixit et ad postis ornatos saepe coronis
<ovid. meta. 14.734>	Vmentis oculos et pallida brachia tollens,
<ovid. meta. 14.735>	Cum foribus laquei religaret uincula summis,
<ovid. meta. 14.736>	"Haec tibi serta placent, crudelis et impia"? dixit
<ovid. meta. 14.737>	Inseruitque caput, sed tum quoque uersus ad illam,
<ovid. meta. 14.738>	Atque onus infelix elisa fauce pependit.
<ovid. meta. 14.739>	Icta pedum motu trepidantem et multa gementem
<ovid. meta. 14.740>	Visa dedisse sonum est adapertaque ianua factum
<ovid. meta. 14.741>	Prodidit; exclamant famuli frustraque leuatum
<ovid. meta. 14.742>	(Nam pater occiderat) referunt ad limina matris.
<ovid. meta. 14.743>	Accipit illa sinu complexaque frigida nati
<ovid. meta. 14.744>	Membra sui postquam miserorum uerba parentum
<ovid. meta. 14.745>	Edidit et matrum miserarum facta peregit,
<ovid. meta. 14.746>	Funera ducebat mediam lacrimosa per urbem
<ovid. meta. 14.747>	Luridaque arsuro portabat membra feretro.
<ovid. meta. 14.748>	Forte uiae uicina domus, qua flebilis ibat
<ovid. meta. 14.749>	Pompa, fuit duraeque sonus plangoris ad aures
<ovid. meta. 14.750>	Venit Anaxaretes, quam iam deus ultor agebat.
<ovid. meta. 14.751>	Mota tamen: "uideamus" ait "miserabile funus;
<ovid. meta. 14.752>	Et patulis iniit tectum sublime fenestris.
<ovid. meta. 14.753>	Vixque bene impositum lecto prospexerat Iphin,
<ovid. meta. 14.754>	Deriguere oculi calidusque e corpore sanguis,
<ovid. meta. 14.755>	Inducto pallore, fugit; conataque retro
<ovid. meta. 14.756>	Ferre pedes, haesit; conata auertere uultus,
<ovid. meta. 14.757>	Hoc quoque non potuit paulatimque occupat artus
<ovid. meta. 14.758>	Quod fuit in duro iam pridem pectore saxum.
<ovid. meta. 14.759>	Neue ea ficta putes, dominae sub imagine signum
<ovid. meta. 14.760>	Seruat adhuc Salamis; Veneris quoque nomine templum
<ovid. meta. 14.761>	Prospicientis habet. quorum memor, o mea, lentos
<ovid. meta. 14.762>	Pone, precor, fastus et amanti iungere, nymphe.
<ovid. meta. 14.763>	Sic tibi nec uernum nascentia frigus adurat
<ovid. meta. 14.764>	Poma, nec excutiant rapidi florentia uenti."
<ovid. meta. 14.765>	Haec ubi nequiquam forma deus aptus anili
<ovid. meta. 14.766>	Edidit, in iuuenem rediit et anilia demit
<ovid. meta. 14.767>	Instrumenta sibi talisque apparuit illi,
<ovid. meta. 14.768>	Qualis ubi oppositas nitidissima solis imago
<ovid. meta. 14.769>	Euicit nubes nullaque obstante reluxit.
<ovid. meta. 14.770>	Vimque parat; sed ui non est opus inque figura
<ovid. meta. 14.771>	Capta dei nymphe est et mutua uulnera sensit.
<ovid. meta. 14.772>	Proximus Ausonias iniusti miles Amuli
<ovid. meta. 14.773>	Rexit opes; Numitorque senex amissa nepotis
<ovid. meta. 14.774>	Munere regna capit festisque Palilibus urbis
<ovid. meta. 14.775>	Moenia conduntur; Tatiusque patresque Sabini
<ovid. meta. 14.776>	Bella gerunt arcisque uia Tarpeia reclusa
<ovid. meta. 14.777>	Dignam animam poena congestis exuit armis.
<ovid. meta. 14.778>	Inde sati Curibus tacitorum more luporum
<ovid. meta. 14.779>	Ore premunt uoces et corpora uicta sopore
<ovid. meta. 14.780>	Inuadunt portasque petunt, quas obice firmo
<ovid. meta. 14.781>	Clauserat Iliades; unam tamen ipsa reclusit,
<ovid. meta. 14.782>	Nec strepitum uerso Saturnia cardine fecit;
<ovid. meta. 14.783>	Sola Venus portae cecidisse repagula sensit
<ovid. meta. 14.784>	Et clausura fuit, nisi quod rescindere numquam
<ovid. meta. 14.785>	Dis licet acta deum. Iano loca iuncta tenebant
<ovid. meta. 14.786>	Naides Ausoniae gelido rorantia fonte;
<ovid. meta. 14.787>	Has rogat auxilium; nec nymphae iusta petentem
<ovid. meta. 14.788>	Sustinuere deam uenasque et flumina fontis
<ovid. meta. 14.789>	Elicuere sui; nondum tamen inuia Iani
<ovid. meta. 14.790>	Ora patentis erant, neque iter praecluserat unda
<ovid. meta. 14.791>	Lurida supponunt fecundo sulphura fonti
<ovid. meta. 14.792>	Incenduntque cauas fumante bitumine uenas.
<ovid. meta. 14.793>	Viribus his aliisque uapor penetrauit ad ima
<ovid. meta. 14.794>	Fontis et Alpino modo quae certare rigori
<ovid. meta. 14.795>	Audebatis, aquae, non ceditis ignibus ipsis.
<ovid. meta. 14.796>	Flammifera gemini fumant adspergine postes;
<ovid. meta. 14.797>	Portaque, nequiquam rigidis promissa Sabinis,
<ovid. meta. 14.798>	Fonte fuit praestructa nouo, dum Martius arma
<ovid. meta. 14.799>	Indueret miles; quae postquam Romulus ultro
<ovid. meta. 14.800>	Obtulit et strata est tellus Romana Sabinis
<ovid. meta. 14.801>	Corporibus strata estque suis generique cruorem
<ovid. meta. 14.802>	Sanguine cum soceri permiscuit impius ensis,
<ovid. meta. 14.803>	Pace tamen sisti bellum nec in ultima ferro
<ovid. meta. 14.804>	Decertare placet Tatiumque accedere regno.
<ovid. meta. 14.805>	Occiderat Tatius, populisque aequata duobus,
<ovid. meta. 14.806>	Romule, iura dabas, posita cum casside Mauors
<ovid. meta. 14.807>	Talibus affatur diuumque hominumque parentem:
<ovid. meta. 14.808>	"Tempus adest, genitor, quoniam fundamine magno
<ovid. meta. 14.809>	Res Romana ualet nec praeside pendet ab uno,
<ovid. meta. 14.810>	Praemia (sunt promissa mihi dignoque nepoti)
<ovid. meta. 14.811>	Soluere et ablatum terris imponere caelo.
<ovid. meta. 14.812>	Tu mihi, concilio quondam praesente deorum,
<ovid. meta. 14.813>	(Nam memoro memorique animo pia uerba notaui)
<ovid. meta. 14.814>	"Vnus erit, quem tu tolles in caerula caeli
<ovid. meta. 14.815>	Dixisti; rata sit uerborum summa tuorum.
<ovid. meta. 14.816>	Annuit omnipotens et nubibus aera caecis
<ovid. meta. 14.817>	Occuluit tonitruque et fulgure terruit orbem.
<ovid. meta. 14.818>	Quae sibi promissae sensit rata signa rapinae
<ovid. meta. 14.819>	Innixusque hastae pressos temone cruento
<ovid. meta. 14.820>	Impauidus conscendit equos Gradiuus et ictu
<ovid. meta. 14.821>	Verberis increpuit pronusque per aera lapsus
<ovid. meta. 14.822>	Constitit in summo nemorosi colle Palati;
<ovid. meta. 14.823>	Reddentemque suo non regia iura Quiriti
<ovid. meta. 14.824>	Abstulit Iliaden; corpus mortale per auras
<ovid. meta. 14.825>	Dilapsum est tenues, ut lata plumbea funda
<ovid. meta. 14.826>	Missa solet medio glans intabescere caelo;
<ovid. meta. 14.827>	Pulchra subit facies et puluinaribus altis
<ovid. meta. 14.828>	Dignior et qualis trabeati forma Quirini.
<ovid. meta. 14.829>	Flebat ut amissum coniunx, cum regia Iuno
<ovid. meta. 14.830>	Irin ad Hersiliam descendere limite curuo
<ovid. meta. 14.831>	Imperat et uiduae sua sic mandata referre:
<ovid. meta. 14.832>	"O et de Latia o et de gente Sabina
<ovid. meta. 14.833>	Praecipuum, matrona, decus, dignissima tanti
<ovid. meta. 14.834>	Ante fuisse uiri, coniunx nunc esse Quirini,
<ovid. meta. 14.835>	Siste tuos fletus, et, si tibi cura uidendi
<ovid. meta. 14.836>	Coniugis est, duce me lucum pete, colle Quirini
<ovid. meta. 14.837>	Qui uiret et templum Romani regis obumbrat."
<ovid. meta. 14.838>	Paret et in terram pictos delapsa per arcus,
<ovid. meta. 14.839>	Hersiliam iussis compellat uocibus Iris.
<ovid. meta. 14.840>	Illa uerecundo uix tollens lumina uultu:
<ovid. meta. 14.841>	"O dea, namque mihi nec, quae sis, dicere promptum est,
<ovid. meta. 14.842>	Et liquet esse deam, duc, o duc" inquit "et offer
<ovid. meta. 14.843>	Coniugis ora mihi. quem si modo posse uidere
<ovid. meta. 14.844>	Fata semel dederint, caelum accepisse fatebor.
<ovid. meta. 14.845>	Nec mora, Romuleos cum uirgine Thaumantea
<ovid. meta. 14.846>	Ingreditur colles ibi sidus ab aethere lapsum
<ovid. meta. 14.847>	Decidit in terras a cuius lumine flagrans
<ovid. meta. 14.848>	Hersiliae crinis cum sidere cessit in auras.
<ovid. meta. 14.849>	Hanc manibus notis Romanae conditor urbis
<ovid. meta. 14.850>	Excipit et priscum pariter cum corpore nomen
<ovid. meta. 14.851>	Mutat Horamque uocat, quae nunc dea iuncta Quirino est.
<ovid. meta. 15.1>	Quaeritur interea, quis tantae pondera molis
<ovid. meta. 15.2>	Sustineat tantoque queat succedere regi;
<ovid. meta. 15.3>	Destinat imperio clarum praenuntia ueri
<ovid. meta. 15.4>	Fama Numam. non ille satis cognosse Sabinae
<ovid. meta. 15.5>	Gentis habet ritus: animo maiora capaci
<ovid. meta. 15.6>	Concipit et, quae sit rerum natura, requirit.
<ovid. meta. 15.7>	Huius amor curae patria Curibusque relictis
<ovid. meta. 15.8>	Fecit, ut Herculei penetraret ad hospitis urbem;
<ovid. meta. 15.9>	Graia quis Italicis auctor posuisset in oris
<ovid. meta. 15.10>	Moenia, quaerenti sic e senioribus unus
<ovid. meta. 15.11>	Rettulit indigenis ueteris non inscius aeui:
<ovid. meta. 15.12>	"Diues ab Oceano bubus Ioue natus Hiberis
<ovid. meta. 15.13>	Litora felici tenuisse Lacinia cursu
<ovid. meta. 15.14>	Fertur et armento teneras errante per herbas
<ovid. meta. 15.15>	Ipse domum magni nec inhospita tecta Crotonis
<ovid. meta. 15.16>	Intrasse et requie longum releuasse laborem
<ovid. meta. 15.17>	Atque ita discedens, "aeuo" dixisse "nepotum
<ovid. meta. 15.18>	Hic locus urbis erit", promissaque uera fuerunt.
<ovid. meta. 15.19>	Nam fuit Argolico generatus Alemone quidam
<ovid. meta. 15.20>	Myscelos, illius dis acceptissimus aeui.
<ovid. meta. 15.21>	Hunc super incumbens pressum grauitate soporis
<ovid. meta. 15.22>	Clauiger adloquitur: "lapidosas Aesaris undas,
<ovid. meta. 15.23>	I, pete diuersi; patrias, age, desere sedes!"
<ovid. meta. 15.24>	Et, nisi paruerit, multa ac metuenda minatur.
<ovid. meta. 15.25>	Post ea discedunt pariter somnusque deusque;
<ovid. meta. 15.26>	Surgit Alemonides tacitaque recentia mente
<ovid. meta. 15.27>	Visa refert, pugnatque diu sententia secum:
<ovid. meta. 15.28>	Numen abire iubet, prohibent discedere leges
<ovid. meta. 15.29>	Poenaque mors posita est patriam mutare uolenti.
<ovid. meta. 15.30>	Candidus Oceano nitidum caput abdiderat Sol,
<ovid. meta. 15.31>	Et caput extulerat densissima sidereum Nox:
<ovid. meta. 15.32>	Visus adesse idem deus est eademque monere
<ovid. meta. 15.33>	Et, nisi paruerit, plura et grauiora minari.
<ovid. meta. 15.34>	Pertimuit patriumque simul transferre parabat
<ovid. meta. 15.35>	In sedes penetrale nouas: fit murmur in urbe,
<ovid. meta. 15.36>	Spretarumque agitur legum reus; utque peracta est
<ovid. meta. 15.37>	Causa prior crimenque patet sine teste probatum,
<ovid. meta. 15.38>	Squalidus ad superos tollens reus ora manusque
<ovid. meta. 15.39>	"O cuius caelum bis sex fecere labores,
<ovid. meta. 15.40>	Fer, precor" inquit "opem! nam tu mihi criminis auctor."
<ovid. meta. 15.41>	Mos erat antiquus niueis atrisque lapillis,
<ovid. meta. 15.42>	His damnare reos, illis absoluere culpam;
<ovid. meta. 15.43>	Tunc quoque sic lata est sententia tristis, et omnis
<ovid. meta. 15.44>	Calculus inmitem demittitur ater in urnam.
<ovid. meta. 15.45>	Quae simul effudit numerandos uersa lapillos,
<ovid. meta. 15.46>	Omnibus e nigro color est mutatus in album,
<ovid. meta. 15.47>	Candidaque Herculeo sententia numine facta
<ovid. meta. 15.48>	Soluit Alemoniden; grates agit ille parenti
<ovid. meta. 15.49>	Amphitryoniadae uentisque fauentibus aequor
<ovid. meta. 15.50>	Nauigat Ionium, Lacedaemoniumque Tarentum
<ovid. meta. 15.51>	Praeterit et Sybarin Sallentinumque Neretum
<ovid. meta. 15.52>	Thurinosque sinus Nemesenque et Iapygis arua;
<ovid. meta. 15.53>	Vixque pererratis, quae spectant litora, terris
<ovid. meta. 15.54>	Inuenit Aesarei fatalia fluminis ora
<ovid. meta. 15.55>	Nec procul hinc tumulum, sub quo sacrata Crotonis
<ovid. meta. 15.56>	Ossa tegebat humus, iussaque ibi moenia terra
<ovid. meta. 15.57>	Condidit et nomen tumulati traxit in urbem".
<ovid. meta. 15.58>	Talia constabat certa primordia fama
<ovid. meta. 15.59>	Esse loci positaeque Italis in finibus urbis.
<ovid. meta. 15.60>	Vir fuit hic ortu Samius; sed fugerat una
<ovid. meta. 15.61>	Et Samon et dominos odioque tyrannidis exul
<ovid. meta. 15.62>	Sponte erat; isque licet caeli regione remotus
<ovid. meta. 15.63>	Mente deos adiit et, quae natura negabat
<ovid. meta. 15.64>	Visibus humanis, oculis ea pectoris hausit.
<ovid. meta. 15.65>	Cumque animo et uigili perspexerat omnia cura,
<ovid. meta. 15.66>	In medium discenda dabat coetusque silentum
<ovid. meta. 15.67>	Dictaque mirantum magni primordia mundi
<ovid. meta. 15.68>	Et rerum causas et, quid natura, docebat,
<ovid. meta. 15.69>	Quid deus, unde niues, quae fulminis esset origo,
<ovid. meta. 15.70>	Iuppiter an uenti discussa nube tonarent,
<ovid. meta. 15.71>	Quid quateret terras, qua sidera lege mearent,
<ovid. meta. 15.72>	Et quodcumque latet; primusque animalia mensis
<ovid. meta. 15.73>	Arguit inponi, primus quoque talibus ora
<ovid. meta. 15.74>	Docta quidem soluit, sed non et credita, uerbis:
<ovid. meta. 15.75>	"Parcite, mortales, dapibus temerare nefandis
<ovid. meta. 15.76>	Corpora! sunt fruges, sunt deducentia ramos
<ovid. meta. 15.77>	Pondere poma suo tumidaeque in uitibus uuae;
<ovid. meta. 15.78>	Sunt herbae dulces, sunt, quae mitescere flamma
<ovid. meta. 15.79>	Mollirique queant, nec uobis lacteus umor
<ovid. meta. 15.80>	Eripitur nec mella thymi redolentia flore;
<ovid. meta. 15.81>	Prodiga diuitias alimentaque mitia tellus
<ovid. meta. 15.82>	Suggerit atque epulas sine caede et sanguine praebet.
<ovid. meta. 15.83>	Carne ferae sedant ieiunia, nec tamen omnes:
<ovid. meta. 15.84>	Quippe equus et pecudes armentaque gramine uiuunt;
<ovid. meta. 15.85>	At quibus ingenium est inmansuetumque ferumque,
<ovid. meta. 15.86>	Armeniae tigres iracundique leones
<ovid. meta. 15.87>	Cumque lupis ursi dapibus cum sanguine gaudent.
<ovid. meta. 15.88>	Heu quantum scelus est in uiscera uiscera condi
<ovid. meta. 15.89>	Congestoque auidum pinguescere corpore corpus
<ovid. meta. 15.90>	Alteriusque animantem animantis uiuere leto!
<ovid. meta. 15.91>	Scilicet in tantis opibus, quas optima matrum
<ovid. meta. 15.92>	Terra parit, nil te nisi tristia mandere saeuo
<ovid. meta. 15.93>	Vulnera dente iuuat ritusque referre Cyclopum?
<ovid. meta. 15.94>	Nec, nisi perdideris alium, placare uoracis
<ovid. meta. 15.95>	Et male morati poteris ieiunia uentris?
<ovid. meta. 15.96>	At uetus illa aetas, cui fecimus aurea nomen,
<ovid. meta. 15.97>	Fetibus arboreis et, quas humus educat, herbis
<ovid. meta. 15.98>	Fortunata fuit nec polluit ora cruore.
<ovid. meta. 15.99>	Tunc et aues tutae mouere per aera pennas,
<ovid. meta. 15.100>	Et lepus inpauidus mediis errauit in aruis,
<ovid. meta. 15.101>	Nec sua credulitas piscem suspenderat hamo;
<ovid. meta. 15.102>	Cuncta sine insidiis nullamque timentia fraudem
<ovid. meta. 15.103>	Plenaque pacis erant. postquam non utilis auctor
<ovid. meta. 15.104>	Victibus inuidit, quisquis fuit ille, deorum,
<ovid. meta. 15.105>	Corporeasque dapes auidam demersit in aluum,
<ovid. meta. 15.106>	Fecit iter sceleri, primoque e caede ferarum
<ovid. meta. 15.107>	Incaluisse potest maculatum sanguine ferrum
<ovid. meta. 15.108>	(Idque satis fuerat) nostrumque petentia letum
<ovid. meta. 15.109>	Corpora missa neci salua pietate fatemur.
<ovid. meta. 15.110>	Sed quam danda neci, tam non epulanda fuerunt.
<ovid. meta. 15.111>	Longius inde nefas abiit, et prima putatur
<ovid. meta. 15.112>	Hostia sus meruisse mori, quia semina pando
<ovid. meta. 15.113>	Eruerit rostro spemque interceperit anni.
<ovid. meta. 15.114>	Vite caper morsa Bacchi mactatus ad aras
<ovid. meta. 15.115>	Dicitur ultoris: nocuit sua culpa duobus;
<ovid. meta. 15.116>	Quid meruistis oues, placidum pecus inque tuendos
<ovid. meta. 15.117>	Natum homines, pleno quae fertis in ubere nectar,
<ovid. meta. 15.118>	Mollia quae nobis uestras uelamina lanas
<ovid. meta. 15.119>	Praebetis uitaque magis quam morte iuuatis?
<ovid. meta. 15.120>	Quid meruere boues, animal sine fraude dolisque,
<ovid. meta. 15.121>	Innocuum, simplex, natum tolerare labores?
<ovid. meta. 15.122>	Inmemor est demum nec frugum munere dignus,
<ovid. meta. 15.123>	Qui potuit curui dempto modo pondere aratri
<ovid. meta. 15.124>	Ruricolam mactare suum, qui trita labore
<ovid. meta. 15.125>	Illa, quibus totiens durum renouauerat aruum,
<ovid. meta. 15.126>	Tot dederat messes, percussit colla securi.
<ovid. meta. 15.127>	Nec satis est, quod tale nefas committitur: ipsos
<ovid. meta. 15.128>	Inscripsere deos sceleri numenque supernum
<ovid. meta. 15.129>	Caede laboriferi credunt gaudere iuuenci.
<ovid. meta. 15.130>	Victima labe carens et praestantissima forma
<ovid. meta. 15.131>	(Nam placuisse nocet) uittis insignis et auro
<ovid. meta. 15.132>	Sistitur ante aras auditque ignara precantem
<ovid. meta. 15.133>	Inponique suae uidet inter cornua fronti,
<ovid. meta. 15.134>	Quas coluit, fruges percussaque sanguine cultros
<ovid. meta. 15.135>	Inficit in liquida praeuisos forsitan unda.
<ovid. meta. 15.136>	Protinus ereptas uiuenti pectore fibras
<ovid. meta. 15.137>	Inspiciunt mentesque deum scrutantur in illis.
<ovid. meta. 15.138>	Vnde (fames homini uetitorum tanta ciborum est?)
<ovid. meta. 15.139>	Audetis uesci, genus o mortale? quod, oro,
<ovid. meta. 15.140>	Ne facite et monitis animos aduertite nostris,
<ovid. meta. 15.141>	Cumque boum dabitis caesorum membra palato,
<ovid. meta. 15.142>	Mandere uos uestros scite et sentite colonos.
<ovid. meta. 15.143>	Et quoniam deus ora mouet, sequar ora mouentem
<ovid. meta. 15.144>	Rite deum Delphosque meos ipsumque recludam
<ovid. meta. 15.145>	Aethera et augustae reserabo oracula mentis.
<ovid. meta. 15.146>	Magna nec ingeniis inuestigata priorum,
<ovid. meta. 15.147>	Quaeque diu latuere, canam: iuuat ire per alta
<ovid. meta. 15.148>	Astra, iuuat terris et inerti sede relicta
<ovid. meta. 15.149>	Nube uehi ualidique umeris insistere Atlantis,
<ovid. meta. 15.150>	Palantesque homines passim et rationis egentes
<ovid. meta. 15.151>	Despectare procul trepidosque obitumque timentes
<ovid. meta. 15.152>	Sic exhortari seriemque euoluere fati.
<ovid. meta. 15.153>	O genus attonitum gelidae formidine mortis!
<ovid. meta. 15.154>	Quid Styga, quid tenebras et nomina uana timetis,
<ovid. meta. 15.155>	Materiem uatum, falsique pericula mundi?
<ovid. meta. 15.156>	Corpora, siue rogus flamma seu tabe uetustas
<ovid. meta. 15.157>	Abstulerit, mala posse pati non ulla putetis:
<ovid. meta. 15.158>	Morte carent animae semperque priore relicta
<ovid. meta. 15.159>	Sede nouis domibus uiuunt habitantque receptae.
<ovid. meta. 15.160>	Ipse ego (nam memini) Troiani tempore belli
<ovid. meta. 15.161>	Panthoides Euphorbus eram, cui pectore quondam
<ovid. meta. 15.162>	Haesit in aduerso grauis hasta minoris Atridae.
<ovid. meta. 15.163>	Cognoui clipeum, laeuae gestamina nostrae,
<ovid. meta. 15.164>	Nuper Abanteis templo Iunonis in Argis.
<ovid. meta. 15.165>	Omnia mutantur, nihil interit: errat et illinc
<ovid. meta. 15.166>	Huc uenit, hinc illuc et quoslibet occupat artus
<ovid. meta. 15.167>	Spiritus eque feris humana in corpora transit
<ovid. meta. 15.168>	Inque feras noster, nec tempore deperit ullo,
<ovid. meta. 15.169>	Vtque nouis facilis signatur cera figuris
<ovid. meta. 15.170>	Nec manet, ut fuerat, nec formas seruat easdem,
<ovid. meta. 15.171>	Sed tamen ipsa eadem est, animam sic semper eandem
<ovid. meta. 15.172>	Esse sed in uarias doceo migrare figuras.
<ovid. meta. 15.173>	Ergo, ne pietas sit uicta cupidine uentris,
<ovid. meta. 15.174>	Parcite, uaticinor, cognatas caede nefanda
<ovid. meta. 15.175>	Exturbare animas, nec sanguine sanguis alatur.
<ovid. meta. 15.176>	Et quoniam magno feror aequore plenaque uentis
<ovid. meta. 15.177>	Vela dedi: nihil est toto, quod perstet, in orbe.
<ovid. meta. 15.178>	Cuncta fluunt, omnisque uagans formatur imago.
<ovid. meta. 15.179>	Ipsa quoque adsiduo labuntur tempora motu,
<ovid. meta. 15.180>	Non secus ac flumen. neque enim consistere flumen
<ovid. meta. 15.181>	Nec leuis hora potest, sed ut unda inpellitur unda
<ovid. meta. 15.182>	Vrgeturque eadem ueniens urgetque priorem,
<ovid. meta. 15.183>	Tempora sic fugiunt pariter pariterque sequuntur
<ovid. meta. 15.184>	Et noua sunt semper; nam quod fuit ante, relictum est,
<ovid. meta. 15.185>	Fitque, quod haud fuerat, momentaque cuncta nouantur.
<ovid. meta. 15.186>	Cernis et emensas in lucem tendere noctes,
<ovid. meta. 15.187>	Et iubar hoc nitidum nigrae succedere nocti;
<ovid. meta. 15.188>	Nec color est idem caelo, cum lassa quiete
<ovid. meta. 15.189>	Cuncta iacent media cumque albo Lucifer exit
<ovid. meta. 15.190>	Clarus equo, rursusque alius, cum praeuia lucis
<ovid. meta. 15.191>	Tradendum Phoebo Pallantias inficit orbem.
<ovid. meta. 15.192>	Ipse dei clipeus, terra cum tollitur ima,
<ovid. meta. 15.193>	Mane rubet, terraque rubet cum conditur ima;
<ovid. meta. 15.194>	Candidus in summo est, melior natura quod illic
<ovid. meta. 15.195>	Aetheris est terraeque procul contagia fugit.
<ovid. meta. 15.196>	Nec par aut eadem nocturnae forma Dianae
<ovid. meta. 15.197>	Esse potest umquam semperque hodierna sequente,
<ovid. meta. 15.198>	Si crescit, minor est, maior, si contrahit orbem.
<ovid. meta. 15.199>	Quid? non in species succedere quattuor annum
<ovid. meta. 15.200>	Adspicis, aetatis peragentem imitamina nostrae?
<ovid. meta. 15.201>	Nam tener et lactens puerique simillimus aeuo
<ovid. meta. 15.202>	Vere nouo est: tunc herba recens et roboris expers
<ovid. meta. 15.203>	Turget et insolida est et spe delectat agrestes.
<ovid. meta. 15.204>	Omnia tunc florent, florumque coloribus almus
<ovid. meta. 15.205>	Ludit ager, neque adhuc uirtus in frondibus ulla est.
<ovid. meta. 15.206>	Transit in aestatem post uer robustior annus
<ovid. meta. 15.207>	Fitque ualens iuuenis: neque enim robustior aetas
<ovid. meta. 15.208>	Vlla nec uberior nec, quae magis ardeat, ulla est.
<ovid. meta. 15.209>	Excipit autumnus posito feruore iuuentae
<ovid. meta. 15.210>	Maturus mitisque inter iuuenemque senemque
<ovid. meta. 15.211>	Temperie medius, sparsus quoque tempora canis.
<ovid. meta. 15.212>	Inde senilis hiems tremulo uenit horrida passu
<ovid. meta. 15.213>	Aut spoliata suos, aut, quos habet, alba capillos.
<ovid. meta. 15.214>	Nostra quoque ipsorum semper requieque sine ulla
<ovid. meta. 15.215>	Corpora uertuntur, nec, quod fuimusue sumusue,
<ovid. meta. 15.216>	Cras erimus. fuit illa dies, qua, semina tantum
<ovid. meta. 15.217>	Spesque hominum primae, matris habitauimus aluo.
<ovid. meta. 15.218>	Artifices natura manus admouit et angi
<ovid. meta. 15.219>	Corpora uisceribus distentae condita matris
<ovid. meta. 15.220>	Noluit eque domo uacuas emisit in auras.
<ovid. meta. 15.221>	Editus in lucem iacuit sine uiribus infans;
<ovid. meta. 15.222>	Mox quadripes rituque tulit sua membra ferarum,
<ovid. meta. 15.223>	Paulatimque tremens et nondum poplite firmo
<ovid. meta. 15.224>	Constitit adiutis aliquo conamine neruis;
<ovid. meta. 15.225>	Inde ualens ueloxque fuit spatiumque iuuentae
<ovid. meta. 15.226>	Transit, et emeritis medii quoque temporis annis
<ovid. meta. 15.227>	Labitur occiduae per iter decliue senectae.
<ovid. meta. 15.228>	Subruit haec aeui demoliturque prioris
<ovid. meta. 15.229>	Robora, fletque Milon senior, cum spectat inanes
<ovid. meta. 15.230>	Illos, qui fuerant solidorum mole tororum
<ovid. meta. 15.231>	Herculeis similes, fluidos pendere lacertos.
<ovid. meta. 15.232>	Flet quoque, ut in speculo rugas adspexit aniles,
<ovid. meta. 15.233>	Tyndaris et secum, cur sit bis rapta, requirit.
<ovid. meta. 15.234>	Tempus edax rerum, tuque, inuidiosa uetustas,
<ovid. meta. 15.235>	Omnia destruitis uitiataque dentibus aeui
<ovid. meta. 15.236>	Paulatim lenta consumitis omnia morte.
<ovid. meta. 15.237>	Haec quoque non perstant, quae nos elementa uocamus:
<ovid. meta. 15.238>	Quasque uices peragant, (animos adhibete) docebo.
<ovid. meta. 15.239>	Quattuor aeternus genitalia corpora mundus
<ovid. meta. 15.240>	Continet. ex illis duo sunt onerosa suoque
<ovid. meta. 15.241>	Pondere in inferius, tellus atque unda, feruntur,
<ovid. meta. 15.242>	Et totidem grauitate carent nulloque premente
<ovid. meta. 15.243>	Alta petunt, aer atque aere purior ignis.
<ovid. meta. 15.244>	Quae quamquam spatio distant, tamen omnia fiunt
<ovid. meta. 15.245>	Ex ipsis et in ipsa cadunt, resolutaque tellus
<ovid. meta. 15.246>	In liquidas rarescit aquas, tenuatus in auras
<ovid. meta. 15.247>	Aeraque umor abit, dempto quoque pondere rursus
<ovid. meta. 15.248>	In superos aer tenuissimus emicat ignes.
<ovid. meta. 15.249>	Inde retro redeunt, idemque retexitur ordo:
<ovid. meta. 15.250>	Ignis enim densum spissatus in aera transit,
<ovid. meta. 15.251>	Hic in aquas, tellus glomerata cogitur unda.
<ovid. meta. 15.252>	Nec species sua cuique manet, rerumque nouatrix
<ovid. meta. 15.253>	Ex aliis alias reparat natura figuras,
<ovid. meta. 15.254>	Nec perit in toto quicquam, mihi credite, mundo,
<ovid. meta. 15.255>	Sed uariat faciemque nouat, nascique uocatur
<ovid. meta. 15.256>	Incipere esse aliud, quam quod fuit ante, morique
<ovid. meta. 15.257>	Desinere illud idem. cum sint huc forsitan illa,
<ovid. meta. 15.258>	Haec translata illuc, summa tamen omnia constant.
<ovid. meta. 15.259>	Nil equidem durare diu sub imagine eadem
<ovid. meta. 15.260>	Crediderim: sic ad ferrum uenistis ab auro,
<ovid. meta. 15.261>	Saecula; sic totiens uersa est fortuna locorum.
<ovid. meta. 15.262>	Vidi ego, quod fuerat quondam solidissima tellus,
<ovid. meta. 15.263>	Esse fretum, uidi factas ex aequore terras,
<ovid. meta. 15.264>	Et procul a pelago conchae iacuere marinae,
<ovid. meta. 15.265>	Et uetus inuenta est in montibus ancora summis;
<ovid. meta. 15.266>	Quodque fuit campus, uallem decursus aquarum
<ovid. meta. 15.267>	Fecit, et eluuie mons est deductus in aequor,
<ovid. meta. 15.268>	Eque paludosa siccis humus aret harenis,
<ovid. meta. 15.269>	Quaeque sitim tulerant, stagnata paludibus ument.
<ovid. meta. 15.270>	Hic fontes natura nouos emisit, at illic
<ovid. meta. 15.271>	Clausit, et antiquis tam multa tremoribus orbis
<ovid. meta. 15.272>	Flumina prosiliunt aut excaecata residunt.
<ovid. meta. 15.273>	Sic ubi terreno Lycus est epotus hiatu,
<ovid. meta. 15.274>	Exsistit procul hinc alioque renascitur ore;
<ovid. meta. 15.275>	Sic modo conbibitur, tecto modo gurgite lapsus
<ovid. meta. 15.276>	Redditur Argolicis ingens Erasinus in aruis,
<ovid. meta. 15.277>	Et Mysum capitisque sui ripaeque prioris
<ovid. meta. 15.278>	Paenituisse ferunt, alia nunc ire Caicum.
<ovid. meta. 15.279>	Nec non Sicanias uoluens Amenanus harenas
<ovid. meta. 15.280>	Nunc fluit, interdum suppressis fontibus aret.
<ovid. meta. 15.281>	Ante bibebatur, nunc, quas contingere nolis,
<ovid. meta. 15.282>	Fundit Anigros aquas, postquam (nisi uatibus omnis
<ovid. meta. 15.283>	Eripienda fides) illic lauere bimembres
<ovid. meta. 15.284>	Vulnera, clauigeri quae fecerat Herculis arcus.
<ovid. meta. 15.285>	Quid? non et Scythicis Hypanis de montibus ortus,
<ovid. meta. 15.286>	Qui fuerat dulcis, salibus uitiatur amaris?
<ovid. meta. 15.287>	Fluctibus ambitae fuerant Antissa Pharosque
<ovid. meta. 15.288>	Et Phoenissa Tyros, quarum nunc insula nulla est.
<ovid. meta. 15.289>	Leucada continuam ueteres habuere coloni:
<ovid. meta. 15.290>	Nunc freta circumeunt. Zancle quoque iuncta fuisse
<ovid. meta. 15.291>	Dicitur Italiae, donec confinia pontus
<ovid. meta. 15.292>	Abstulit et media tellurem reppulit unda.
<ovid. meta. 15.293>	Si quaeras Helicen et Burin, Achaidas urbes,
<ovid. meta. 15.294>	Inuenies sub aquis, et adhuc ostendere nautae
<ovid. meta. 15.295>	Inclinata solent cum moenibus oppida mersis.
<ovid. meta. 15.296>	Est prope Pittheam tumulus Troezena, sine ullis
<ovid. meta. 15.297>	Arduus arboribus, quondam planissima campi
<ovid. meta. 15.298>	Area, nunc tumulus: nam (res horrenda relatu)
<ovid. meta. 15.299>	Vis fera uentorum, caecis inclusa cauernis,
<ovid. meta. 15.300>	Exspirare aliqua cupiens luctataque frustra
<ovid. meta. 15.301>	Liberiore frui caelo, cum carcere rima
<ovid. meta. 15.302>	Nulla foret toto nec peruia flatibus esset,
<ovid. meta. 15.303>	Extentam tumefecit humum, ceu spiritus oris
<ovid. meta. 15.304>	Tendere uesicam solet aut derepta bicorni
<ovid. meta. 15.305>	Terga capro; tumor ille loci permansit et alti
<ovid. meta. 15.306>	Collis habet speciem longoque induruit aeuo.
<ovid. meta. 15.307>	Plurima cum subeant audita aut cognita nobis,
<ovid. meta. 15.308>	Pauca super referam. quid? non et lympha figuras
<ovid. meta. 15.309>	Datque capitque nouas? medio tua, corniger Ammon,
<ovid. meta. 15.310>	Vnda die gelida est, ortuque obituque calescit.
<ovid. meta. 15.311>	Admotis Athamanas aquis accendere lignum
<ovid. meta. 15.312>	Narratur, minimos cum luna recessit in orbes.
<ovid. meta. 15.313>	Flumen habent Cicones, quod potum saxea reddit
<ovid. meta. 15.314>	Viscera, quod tactis inducit marmora rebus.
<ovid. meta. 15.315>	Crathis et hinc Sybaris nostris conterminus oris
<ovid. meta. 15.316>	Electro similes faciunt auroque capillos.
<ovid. meta. 15.317>	Quodque magis mirum est, sunt, qui non corpora tantum,
<ovid. meta. 15.318>	Verum animos etiam ualeant mutare liquores.
<ovid. meta. 15.319>	Cui non audita est obscenae Salmacis undae
<ovid. meta. 15.320>	Aethiopesque lacus? quos siquis faucibus hausit,
<ovid. meta. 15.321>	Aut furit aut patitur mirum grauitate soporem.
<ovid. meta. 15.322>	Clitorio quicumque sitim de fonte leuauit,
<ovid. meta. 15.323>	Vina fugit gaudetque meris abstemius undis,
<ovid. meta. 15.324>	Seu uis est in aqua calido contraria uino,
<ovid. meta. 15.325>	Siue, quod indigenae memorant, Amythaone natus,
<ovid. meta. 15.326>	Proetidas attonitas postquam per carmen et herbas
<ovid. meta. 15.327>	Eripuit furiis, purgamina mentis in illas
<ovid. meta. 15.328>	Misit aquas odiumque meri permansit in undis.
<ovid. meta. 15.329>	Huic fluit effectu dispar Lyncestius amnis,
<ovid. meta. 15.330>	Quem quicumque parum moderato gutture traxit,
<ovid. meta. 15.331>	Haud aliter titubat, quam si mera uina bibisset.
<ovid. meta. 15.332>	Est locus Arcadiae (Pheneon dixere priores)
<ovid. meta. 15.333>	Ambiguis suspectus aquis, quas nocte timeto:
<ovid. meta. 15.334>	Nocte nocent potae, sine noxa luce bibuntur.
<ovid. meta. 15.335>	Sic alias aliasque lacus et flumina uires
<ovid. meta. 15.336>	Concipiunt. tempusque fuit quo nauit in undis,
<ovid. meta. 15.337>	Nunc sedet Ortygie. timuit concursibus Argo
<ovid. meta. 15.338>	Vndarum sparsas Symplegadas elisarum,
<ovid. meta. 15.339>	Quae nunc inmotae perstant uentisque resistunt.
<ovid. meta. 15.340>	Nec, quae sulphureis ardet fornacibus, Aetne
<ovid. meta. 15.341>	Ignea semper erit; neque enim fuit ignea semper.
<ovid. meta. 15.342>	Nam siue est animal tellus et uiuit habetque
<ovid. meta. 15.343>	Spiramenta locis flammam exhalantia multis,
<ovid. meta. 15.344>	Spirandi mutare uias, quotiensque mouetur,
<ovid. meta. 15.345>	Has finire potest, illas aperire cauernas;
<ovid. meta. 15.346>	Siue leues imis uenti cohibentur in antris
<ovid. meta. 15.347>	Saxaque cum saxis et habentem semina flammae
<ovid. meta. 15.348>	Materiam iactant, ea concipit ictibus ignem,
<ovid. meta. 15.349>	Antra relinquentur sedatis frigida uentis;
<ovid. meta. 15.350>	Siue bitumineae rapiunt incendia uires,
<ovid. meta. 15.351>	Luteaue exiguis ardescunt sulphura fumis:
<ovid. meta. 15.352>	Nempe, ubi terra cibos alimentaque pinguia flammae
<ovid. meta. 15.353>	Non dabit absumptis per longum uiribus aeuum
<ovid. meta. 15.354>	Naturaeque suum nutrimen deerit edaci,
<ovid. meta. 15.355>	Non feret illa famem, desertaque deseret ignis.
<ovid. meta. 15.356>	Esse uiros fama est in Hyperborea Pallene,
<ovid. meta. 15.357>	Qui soleant leuibus uelari corpora plumis,
<ovid. meta. 15.358>	Cum Tritoniacam nouiens subiere paludem;
<ovid. meta. 15.359>	Haud equidem credo: sparsae quoque membra uenenis
<ovid. meta. 15.360>	Exercere artes Scythides memorantur easdem.
<ovid. meta. 15.361>	Siqua fides rebus tamen est addenda probatis,
<ovid. meta. 15.362>	Nonne uides, quaecumque mora fluidoue calore
<ovid. meta. 15.363>	Corpora tabescunt, in parua animalia uerti?
<ovid. meta. 15.364>	I quoque, delectos mactatos obrue tauros
<ovid. meta. 15.365>	(Cognita res usu): de putri uiscere passim
<ovid. meta. 15.366>	Florilegae nascuntur apes, quae more parentum
<ovid. meta. 15.367>	Rura colunt operique fauent in spemque laborant;
<ovid. meta. 15.368>	Pressus humo bellator equus crabronis origo est;
<ovid. meta. 15.369>	Concaua litoreo si demas bracchia cancro,
<ovid. meta. 15.370>	Cetera supponas terrae, de parte sepulta
<ovid. meta. 15.371>	Scorpius exibit caudaque minabitur unca;
<ovid. meta. 15.372>	Quaeque solent canis frondes intexere filis
<ovid. meta. 15.373>	Agrestes tineae (res obseruata colonis),
<ovid. meta. 15.374>	Ferali mutant cum papilione figuram.
<ovid. meta. 15.375>	Semina limus habet uirides generantia ranas
<ovid. meta. 15.376>	Et generat truncas pedibus, mox apta natando
<ovid. meta. 15.377>	Crura dat, utque eadem sint longis saltibus apta,
<ovid. meta. 15.378>	Posterior superat partes mensura priores.
<ovid. meta. 15.379>	Nec catulus, partu quem reddidit ursa recenti,
<ovid. meta. 15.380>	Sed male uiua caro est: lambendo mater in artus
<ovid. meta. 15.381>	Fingit et in formam, quantam capit ipsa, reducit.
<ovid. meta. 15.382>	Nonne uides, quos cera tegit sexangula, fetus
<ovid. meta. 15.383>	Melliferarum apium sine membris corpora nasci
<ovid. meta. 15.384>	Et serosque pedes serasque adsumere pennas?
<ovid. meta. 15.385>	Iunonis uolucrem, quae cauda sidera portat,
<ovid. meta. 15.386>	Armigerumque Iouis Cythereiadasque columbas
<ovid. meta. 15.387>	Et genus omne auium mediis e partibus oui,
<ovid. meta. 15.388>	Ni sciret fieri, quis nasci posse putaret?
<ovid. meta. 15.389>	Sunt qui, cum clauso putrefacta est spina sepulcro,
<ovid. meta. 15.390>	Mutari credant humanas angue medullas.
<ovid. meta. 15.391>	Haec tamen ex aliis generis primordia ducunt,
<ovid. meta. 15.392>	Vna est, quae reparet seque ipsa reseminet, ales:
<ovid. meta. 15.393>	Assyrii phoenica uocant; non fruge neque herbis,
<ovid. meta. 15.394>	Sed turis lacrimis et suco uiuit amomi.
<ovid. meta. 15.395>	Haec ubi quinque suae conpleuit saecula uitae,
<ovid. meta. 15.396>	Ilicis in ramis tremulaeque cacumine palmae
<ovid. meta. 15.397>	Vnguibus et puro nidum sibi construit ore.
<ovid. meta. 15.398>	Quo simul ac casias et nardi lenis aristas
<ovid. meta. 15.399>	Quassaque cum fulua substrauit cinnama murra,
<ovid. meta. 15.400>	Se super inponit finitque in odoribus aeuum.
<ovid. meta. 15.401>	Inde ferunt, totidem qui uiuere debeat annos,
<ovid. meta. 15.402>	Corpore de patrio paruum phoenica renasci.
<ovid. meta. 15.403>	Cum dedit huic aetas uires onerique ferendo est,
<ovid. meta. 15.404>	Ponderibus nidi ramos leuat arboris altae
<ovid. meta. 15.405>	Fertque pius cunasque suas patriumque sepulcrum,
<ovid. meta. 15.406>	Perque leues auras Hyperionis urbe potitus
<ovid. meta. 15.407>	Ante fores sacras Hyperionis aede reponit.
<ovid. meta. 15.408>	Si tamen est aliquid mirae nouitatis in istis,
<ovid. meta. 15.409>	Alternare uices et, quae modo femina tergo
<ovid. meta. 15.410>	Passa marem est, nunc esse marem miremur hyaenam.
<ovid. meta. 15.411>	Id quoque, quod uentis animal nutritur et aura,
<ovid. meta. 15.412>	Protinus adsimulat, tetigit quoscumque, colores.
<ovid. meta. 15.413>	Victa racemifero lyncas dedit India Baccho;
<ovid. meta. 15.414>	E quibus, ut memorant, quidquid uesica remisit,
<ovid. meta. 15.415>	Vertitur in lapides et congelat aere tacto.
<ovid. meta. 15.416>	Sic et curalium, quo primum contigit auras
<ovid. meta. 15.417>	Tempore, durescit; mollis fuit herba sub undis.
<ovid. meta. 15.418>	Desinet ante dies, et in alto Phoebus anhelos
<ovid. meta. 15.419>	Aequore tinguet equos, quam consequar omnia uerbis
<ovid. meta. 15.420>	In species translata nouas. sic tempora uerti
<ovid. meta. 15.421>	Cernimus atque illas adsumere robora gentes,
<ovid. meta. 15.422>	Concidere has; sic magna fuit censuque uirisque,
<ovid. meta. 15.423>	Perque decem potuit tantum dare sanguinis annos,
<ovid. meta. 15.424>	Nunc humilis ueteres tantummodo Troia ruinas
<ovid. meta. 15.425>	Et pro diuitiis tumulos ostendit auorum.
<ovid. meta. 15.426>	Clara fuit Sparte, magnae uiguere Mycenae,
<ovid. meta. 15.427>	Nec non et Cecropis, nec non Amphionis arces:
<ovid. meta. 15.428>	Vile solum Sparte est, altae cecidere Mycenae;
<ovid. meta. 15.429>	Oedipodioniae quid sunt, nisi nomina, Thebae?
<ovid. meta. 15.430>	Quid Pandioniae restant, nisi nomen, Athenae?
<ovid. meta. 15.431>	Nunc quoque Dardaniam fama est consurgere Romam,
<ovid. meta. 15.432>	Appenninigenae quae proxima Thybridis undis
<ovid. meta. 15.433>	Mole sub ingenti rerum fundamina ponit.
<ovid. meta. 15.434>	Haec igitur formam crescendo mutat et olim
<ovid. meta. 15.435>	Inmensi caput orbis erit. sic dicere uates
<ovid. meta. 15.436>	Faticinasque ferunt sortes; quantumque recordor,
<ovid. meta. 15.437>	Dixerat Aeneae, cum res Troiana labaret,
<ovid. meta. 15.438>	Priamides Helenos flenti dubioque salutis:
<ovid. meta. 15.439>	"Nate dea, si nota satis praesagia nostrae
<ovid. meta. 15.440>	Mentis habes, non tota cadet te sospite Troia:
<ovid. meta. 15.441>	Flamma tibi ferrumque dabunt iter; ibis et una
<ovid. meta. 15.442>	Pergama rapta feres, donec Troiaeque tibique
<ovid. meta. 15.443>	Externum patrio contingat amicius aruum.
<ovid. meta. 15.444>	Vrbem etiam cerno Phrygios debere nepotes,
<ovid. meta. 15.445>	Quanta nec est nec erit nec uisa prioribus annis.
<ovid. meta. 15.446>	Hanc alii proceres per saecula longa potentem,
<ovid. meta. 15.447>	Sed dominam rerum de sanguine natus Iuli
<ovid. meta. 15.448>	Efficiet; quo cum tellus erit usa, fruentur
<ovid. meta. 15.449>	Aetheriae sedes, caelumque erit exitus illi".
<ovid. meta. 15.450>	Haec Helenum cecinisse penatigero Aeneae
<ovid. meta. 15.451>	Mente memor refero cognataque moenia laetor
<ovid. meta. 15.452>	Crescere et utiliter Phrygibus uicisse Pelasgos.
<ovid. meta. 15.453>	Ne tamen oblitis ad metam tendere longe
<ovid. meta. 15.454>	Exspatiemur equis, caelum et quodcumque sub illo est
<ovid. meta. 15.455>	Inmutat formas tellusque et quidquid in illa est;
<ovid. meta. 15.456>	Nos quoque, pars mundi, quoniam non corpora solum,
<ovid. meta. 15.457>	Verum etiam uolucres animae sumus inque ferinas
<ovid. meta. 15.458>	Possumus ire domos pecudumque in pectora condi,
<ovid. meta. 15.459>	Corpora, quae possunt animas habuisse parentum
<ovid. meta. 15.460>	Aut fratrum aut aliquo iunctorum foedere nobis
<ovid. meta. 15.461>	Aut hominum certe, tuta esse et honesta sinamus
<ovid. meta. 15.462>	Neue Thyesteis cumulemus uiscera mensis.
<ovid. meta. 15.463>	Quam male consuescit, quam se parat ille cruori
<ovid. meta. 15.464>	Inpius humano, uituli qui guttura ferro
<ovid. meta. 15.465>	Rumpit et inmotas praebet mugitibus aures,
<ovid. meta. 15.466>	Aut qui uagitus similes puerilibus haedum
<ovid. meta. 15.467>	Edentem iugulare potest aut alite uesci,
<ovid. meta. 15.468>	Cui dedit ipse cibos! quantum est, quod desit in istis
<ovid. meta. 15.469>	Ad plenum facinus? quo transitus inde paratur?
<ovid. meta. 15.470>	Bos aret aut mortem senioribus inputet annis,
<ovid. meta. 15.471>	Horriferum contra Borean ouis arma ministret,
<ovid. meta. 15.472>	Vbera dent saturae manibus pressanda capellae.
<ovid. meta. 15.473>	Retia cum pedicis laqueosque artesque dolosas
<ovid. meta. 15.474>	Tollite, nec uolucrem uiscata fallite uirga
<ovid. meta. 15.475>	Nec formidatis ceruos inludite pennis
<ovid. meta. 15.476>	Nec celate cibis uncos fallacibus hamos.
<ovid. meta. 15.477>	Perdite, siqua nocent, uerum haec quoque perdite tantum;
<ovid. meta. 15.478>	Ora uacent epulis alimentaque mitia carpant."
<ovid. meta. 15.479>	Talibus atque aliis instructo pectore dictis
<ovid. meta. 15.480>	In patriam remeasse ferunt ultroque petitum
<ovid. meta. 15.481>	Accepisse Numam populi Latialis habenas;
<ovid. meta. 15.482>	Coniuge qui felix nympha ducibusque Camenis
<ovid. meta. 15.483>	Sacrificos docuit ritus gentemque feroci
<ovid. meta. 15.484>	Adsuetam bello pacis traduxit ad artes.
<ovid. meta. 15.485>	Qui postquam senior regnumque aeuumque peregit,
<ovid. meta. 15.486>	Extinctum Latiaeque nurus populusque patresque
<ovid. meta. 15.487>	Defleuere Numam; nam coniunx urbe relicta
<ovid. meta. 15.488>	Vallis Aricinae densis latet abdita siluis
<ovid. meta. 15.489>	Sacraque Oresteae gemitu questuque Dianae
<ovid. meta. 15.490>	Inpedit. a, quotiens nymphae nemorisque lacusque,
<ovid. meta. 15.491>	Ne faceret, monuere et consolantia uerba
<ovid. meta. 15.492>	Dixerunt! quotiens flenti Theseius heros
<ovid. meta. 15.493>	"Siste modum" dixit, "neque enim fortuna querenda
<ovid. meta. 15.494>	Sola tua est; similes aliorum respice casus:
<ovid. meta. 15.495>	Mitius ista feres; utinamque exempla dolentem
<ovid. meta. 15.496>	Non mea te possent releuare, sed et mea possunt.
<ovid. meta. 15.497>	Fando aliquem Hippolytum uestras si contigit aures
<ovid. meta. 15.498>	Credulitate patris, sceleratae fraude nouercae
<ovid. meta. 15.499>	Occubuisse neci: mirabere, uixque probabo,
<ovid. meta. 15.500>	Sed tamen ille ego sum. me Pasiphaeia quondam
<ovid. meta. 15.501>	Temptatum frustra patrium temerare cubile,
<ovid. meta. 15.502>	Quod uoluit, uoluisse infelix crimine uerso
<ovid. meta. 15.503>	(Indiciine metu magis offensane repulsae?)
<ovid. meta. 15.504>	Damnauit, meritumque nihil pater eicit urbe
<ovid. meta. 15.505>	Hostilique caput prece detestatur euntis.
<ovid. meta. 15.506>	Pittheam profugo curru Troezena petebam
<ovid. meta. 15.507>	Iamque Corinthiaci carpebam litora ponti,
<ovid. meta. 15.508>	Cum mare surrexit cumulusque inmanis aquarum
<ovid. meta. 15.509>	In montis speciem curuari et crescere uisus
<ovid. meta. 15.510>	Et dare mugitus summoque cacumine findi.
<ovid. meta. 15.511>	Corniger hinc taurus ruptis expellitur undis
<ovid. meta. 15.512>	Pectoribusque tenus molles erectus in auras
<ovid. meta. 15.513>	Naribus et patulo partem maris euomit ore.
<ovid. meta. 15.514>	Corda pauent comitum, mihi mens interrita mansit
<ovid. meta. 15.515>	Exiliis contenta suis, cum colla feroces
<ovid. meta. 15.516>	Ad freta conuertunt adrectisque auribus horrent
<ovid. meta. 15.517>	Quadripedes monstrique metu turbantur et altis
<ovid. meta. 15.518>	Praecipitant currum scopulis, ego ducere uana
<ovid. meta. 15.519>	Frena manu spumis albentibus oblita luctor
<ovid. meta. 15.520>	Et retro lentas tendo resupinus habenas.
<ovid. meta. 15.521>	Nec uires tamen has rabies superasset equorum,
<ovid. meta. 15.522>	Ni rota, perpetuum quae circumuertitur axem,
<ovid. meta. 15.523>	Stipitis occursu fracta ac disiecta fuisset.
<ovid. meta. 15.524>	Excutior curru, lorisque tenentibus artus
<ovid. meta. 15.525>	Viscera uiua trahi, neruos in stipe teneri,
<ovid. meta. 15.526>	Membra rapi partim, partim reprensa relinqui,
<ovid. meta. 15.527>	Ossa grauem dare fracta sonum fessamque uideres
<ovid. meta. 15.528>	Exhalari animam nullasque in corpore partes,
<ovid. meta. 15.529>	Noscere quas posses, unumque erat omnia uulnus.
<ovid. meta. 15.530>	Num potes aut audes cladi conponere nostrae,
<ovid. meta. 15.531>	Nympha, tuam? uidi quoque luce carentia regna
<ovid. meta. 15.532>	Et lacerum foui Phlegethontide corpus in unda,
<ovid. meta. 15.533>	Nec nisi Apollineae ualido medicamine prolis
<ovid. meta. 15.534>	Reddita uita foret; quam postquam fortibus herbis
<ovid. meta. 15.535>	Atque ope Paeonia Dite indignante recepi,
<ovid. meta. 15.536>	Tum mihi, ne praesens augerem muneris huius
<ovid. meta. 15.537>	Inuidiam, densas obiecit Cynthia nubes,
<ovid. meta. 15.538>	Vtque forem tutus possemque inpune uideri,
<ovid. meta. 15.539>	Addidit aetatem nec cognoscenda reliquit
<ovid. meta. 15.540>	Ora mihi Cretenque diu dubitauit habendam
<ovid. meta. 15.541>	Traderet an Delon; Delo Creteque relictis
<ovid. meta. 15.542>	Hic posuit nomenque simul, quod possit equorum
<ovid. meta. 15.543>	Admonuisse, iubet deponere, "qui"que "fuisti
<ovid. meta. 15.544>	Hippolytus" dixit, "nunc idem Virbius esto!".
<ovid. meta. 15.545>	Hoc nemus inde colo de disque minoribus unus
<ovid. meta. 15.546>	Numine sub dominae lateo atque accenseor illi."
<ovid. meta. 15.547>	Non tamen Egeriae luctus aliena leuare
<ovid. meta. 15.548>	Damna ualent, montisque iacens radicibus imis
<ovid. meta. 15.549>	Liquitur in lacrimas, donec pietate dolentis
<ovid. meta. 15.550>	Mota soror Phoebi gelidum de corpore fontem
<ovid. meta. 15.551>	Fecit et aeternas artus tenuauit in undas.
<ovid. meta. 15.552>	Et nymphas tetigit noua res, et Amazone natus
<ovid. meta. 15.553>	Haud aliter stupuit, quam cum Tyrrhenus arator
<ovid. meta. 15.554>	Fatalem glaebam mediis adspexit in aruis
<ovid. meta. 15.555>	Sponte sua primum nulloque agitante moueri,
<ovid. meta. 15.556>	Sumere mox hominis terraeque amittere formam
<ovid. meta. 15.557>	Oraque uenturis aperire recentia fatis:
<ovid. meta. 15.558>	Indigenae dixere Tagen, qui primus Etruscam
<ovid. meta. 15.559>	Edocuit gentem casus aperire futuros;
<ovid. meta. 15.560>	Vtue Palatinis haerentem collibus olim
<ovid. meta. 15.561>	Cum subito uidit frondescere Romulus hastam,
<ovid. meta. 15.562>	Quae radice noua, non ferro stabat adacto
<ovid. meta. 15.563>	Et iam non telum, sed lenti uiminis arbor
<ovid. meta. 15.564>	Non exspectatas dabat admirantibus umbras;
<ovid. meta. 15.565>	Aut sua fluminea cum uidit Cipus in unda
<ovid. meta. 15.566>	Cornua (uidit enim) falsamque in imagine credens
<ovid. meta. 15.567>	Esse fidem digitis ad frontem saepe relatis,
<ovid. meta. 15.568>	Quae uidit, tetigit, nec iam sua lumina damnans
<ovid. meta. 15.569>	Restitit, ut uictor domito ueniebat ab hoste,
<ovid. meta. 15.570>	Ad caelumque oculos et eodem cornua tollens
<ovid. meta. 15.571>	"Quidquid" ait, "superi, monstro portenditur isto,
<ovid. meta. 15.572>	Seu laetum est, patriae laetum populoque Quirini,
<ovid. meta. 15.573>	Siue minax, mihi sit!" uiridique e caespite factas
<ovid. meta. 15.574>	Placat odoratis herbosas ignibus aras
<ovid. meta. 15.575>	Vinaque dat pateris mactatarumque bidentum,
<ovid. meta. 15.576>	Quid sibi significent, trepidantia consulit exta.
<ovid. meta. 15.577>	Quae simul adspexit Tyrrhenae gentis haruspex,
<ovid. meta. 15.578>	Magna quidem rerum molimina uidit in illis,
<ovid. meta. 15.579>	Non manifesta tamen. cum uero sustulit acre
<ovid. meta. 15.580>	A pecudis fibris ad Cipi cornua lumen,
<ovid. meta. 15.581>	"Rex" ait "o salue! tibi enim, tibi, Cipe, tuisque
<ovid. meta. 15.582>	Hic locus et Latiae parebunt cornibus arces.
<ovid. meta. 15.583>	Tu modo rumpe moras portasque intrare patentes
<ovid. meta. 15.584>	Adpropera: sic fata iubent. namque urbe receptus
<ovid. meta. 15.585>	Rex eris et sceptro tutus potiere perenni".
<ovid. meta. 15.586>	Rettulit ille pedem toruamque a moenibus urbis
<ovid. meta. 15.587>	Auertens faciem "procul, a, procul omina" dixit
<ovid. meta. 15.588>	"Talia di pellant, multoque ego iustius aeuum
<ovid. meta. 15.589>	Exsul agam, quam me uideant Capitolia regem."
<ovid. meta. 15.590>	Dixit et extemplo populumque grauemque senatum
<ovid. meta. 15.591>	Conuocat; ante tamen pacali cornua lauro
<ovid. meta. 15.592>	Velat et aggeribus factis a milite forti
<ovid. meta. 15.593>	Insistit priscoque deos e more precatus
<ovid. meta. 15.594>	"Est" ait "hic unus, quem uos nisi pellitis urbe,
<ovid. meta. 15.595>	Rex erit. is qui sit, signo, non nomine dicam:
<ovid. meta. 15.596>	Cornua fronte gerit; quem uobis indicat augur,
<ovid. meta. 15.597>	Si Romam intrarit, famularia iura daturum.
<ovid. meta. 15.598>	Ille quidem potuit portas inrumpere apertas,
<ovid. meta. 15.599>	Sed nos obstitimus, quamuis coniunctior illo
<ovid. meta. 15.600>	Nemo mihi est. uos urbe uirum prohibete, Quirites,
<ovid. meta. 15.601>	Vel, si dignus erit, grauibus uincite catenis
<ovid. meta. 15.602>	Aut finite metum fatalis morte tyranni."
<ovid. meta. 15.603>	Qualia succinctis, ubi trux insibilat eurus,
<ovid. meta. 15.604>	Murmura pinetis fiunt, aut qualia fluctus
<ovid. meta. 15.605>	Aequorei faciunt, siquis procul audiat illos,
<ovid. meta. 15.606>	Tale sonat populus; sed per confusa frementis
<ovid. meta. 15.607>	Verba tamen uulgi uox eminet una "quis ille est?",
<ovid. meta. 15.608>	Et spectant frontes praedictaque cornua quaerunt.
<ovid. meta. 15.609>	Rursus ad hos Cipus "quem poscitis" inquit "habetis"
<ovid. meta. 15.610>	Et dempta capiti populo prohibente corona
<ovid. meta. 15.611>	Exhibuit gemino praesignia tempora cornu.
<ovid. meta. 15.612>	Demisere oculos omnes gemitumque dedere,
<ovid. meta. 15.613>	Atque illud meritis clarum (quis credere possit?)
<ovid. meta. 15.614>	Inuiti uidere caput nec honore carere
<ovid. meta. 15.615>	Vlterius passi festam inposuere coronam;
<ovid. meta. 15.616>	At proceres, quoniam muros intrare uetaris,
<ovid. meta. 15.617>	Ruris honorati tantum tibi, Cipe, dedere,
<ovid. meta. 15.618>	Quantum depresso subiectis bubus aratro
<ovid. meta. 15.619>	Conplecti posses ad finem lucis ab ortu,
<ovid. meta. 15.620>	Cornuaque aeratis miram referentia formam
<ovid. meta. 15.621>	Postibus insculpunt longum mansura per aeuum.
<ovid. meta. 15.622>	Pandite nunc, Musae, praesentia numina uatum,
<ovid. meta. 15.623>	(Scitis enim, nec uos fallit spatiosa uetustas)
<ovid. meta. 15.624>	Vnde Coroniden circumflua Thybridis alti
<ovid. meta. 15.625>	Insula Romuleae sacris adiecerit urbis.
<ovid. meta. 15.626>	Dira lues quondam Latias uitiauerat auras,
<ovid. meta. 15.627>	Pallidaque exsangui squalebant corpora morbo.
<ovid. meta. 15.628>	Funeribus fessi postquam mortalia cernunt
<ovid. meta. 15.629>	Temptamenta nihil, nihil artes posse medentum,
<ovid. meta. 15.630>	Auxilium caeleste petunt mediamque tenentes
<ovid. meta. 15.631>	Orbis humum Delphos adeunt, oracula Phoebi,
<ovid. meta. 15.632>	Vtque salutifera miseris succurrere rebus
<ovid. meta. 15.633>	Sorte uelit tantaeque urbis mala finiat, orant.
<ovid. meta. 15.634>	Et locus et laurus et, quas habet ipse pharetras,
<ovid. meta. 15.635>	Intremuere simul, cortinaque reddidit imo
<ovid. meta. 15.636>	Hanc adyto uocem pauefactaque pectora mouit:
<ovid. meta. 15.637>	"Quod petis hinc, propiore loco, Romane, petisses
<ovid. meta. 15.638>	Et pete nunc propiore loco. nec Apolline uobis,
<ovid. meta. 15.639>	Qui minuat luctus, opus est, sed Apolline nato.
<ovid. meta. 15.640>	Ite bonis auibus prolemque accersite nostram".
<ovid. meta. 15.641>	Iussa dei prudens postquam accepere senatus,
<ovid. meta. 15.642>	Quam colat, explorant, iuuenis Phoebeius urbem,
<ovid. meta. 15.643>	Quique petant uentis Epidauria litora, mittunt.
<ovid. meta. 15.644>	Quae simul incurua missi tetigere carina,
<ovid. meta. 15.645>	Concilium Graiosque patres adiere, darentque
<ovid. meta. 15.646>	Orauere deum, qui praesens funera gentis
<ovid. meta. 15.647>	Finiat Ausoniae; certas ita dicere sortes.
<ovid. meta. 15.648>	Dissidet et uariat sententia, parsque negandum
<ovid. meta. 15.649>	Non putat auxilium, multi retinere suamque
<ovid. meta. 15.650>	Non emittere opem nec numina tradere suadent.
<ovid. meta. 15.651>	Dum dubitant, seram pepulere crepuscula lucem
<ovid. meta. 15.652>	Vmbraque telluris tenebras induxerat orbi,
<ovid. meta. 15.653>	Cum deus in somnis opifer consistere uisus
<ovid. meta. 15.654>	Ante tuum, Romane, torum, sed qualis in aede
<ovid. meta. 15.655>	Esse solet, baculumque tenens agreste sinistra
<ovid. meta. 15.656>	Caesariem longae dextra deducere barbae
<ovid. meta. 15.657>	Et placido tales emittere pectore uoces:
<ovid. meta. 15.658>	"Pone metus! ueniam simulacraque nostra relinquam;
<ovid. meta. 15.659>	Hunc modo serpentem, baculum qui nexibus ambit,
<ovid. meta. 15.660>	Perspice et usque nota, uisu ut cognoscere possis.
<ovid. meta. 15.661>	Vertar in hunc, sed maior ero tantusque uidebor,
<ovid. meta. 15.662>	In quantum uerti caelestia corpora debent."
<ovid. meta. 15.663>	Extemplo cum uoce deus, cum uoce deoque
<ovid. meta. 15.664>	Somnus abit, somnique fugam lux alma secuta est.
<ovid. meta. 15.665>	Postera sidereos Aurora fugauerat ignes:
<ovid. meta. 15.666>	Incerti, quid agant, proceres ad templa petiti
<ovid. meta. 15.667>	Conueniunt operosa dei, quaque ipse morari
<ovid. meta. 15.668>	Sede uelit, signis caelestibus indicet, orant.
<ovid. meta. 15.669>	Vix bene desierant, cum cristis aureus altis
<ovid. meta. 15.670>	In serpente deus praenuntia sibila misit
<ovid. meta. 15.671>	Aduentuque suo signumque arasque foresque
<ovid. meta. 15.672>	Marmoreumque solum fastigiaque aurea mouit
<ovid. meta. 15.673>	Pectoribusque tenus media sublimis in aede
<ovid. meta. 15.674>	Constitit atque oculos circumtulit igne micantes.
<ovid. meta. 15.675>	Territa turba pauet; cognouit numina castos
<ovid. meta. 15.676>	Euinctus uitta crines albente sacerdos:
<ovid. meta. 15.677>	"En, deus est, deus est! animis linguisque fauete,
<ovid. meta. 15.678>	Quisquis ades", dixit, "sis, o pulcherrime, uisus
<ovid. meta. 15.679>	Vtiliter populosque iuues tua sacra colentes."
<ovid. meta. 15.680>	Quisquis adest, uisum ueneratur numen, et omnes
<ovid. meta. 15.681>	Verba sacerdotis referunt geminata piumque
<ovid. meta. 15.682>	Aeneadae praestant et mente et uoce fauorem.
<ovid. meta. 15.683>	Adnuit his motisque deus rata pignora cristis
<ovid. meta. 15.684>	Et repetita dedit uibrata sibila lingua.
<ovid. meta. 15.685>	Tum gradibus nitidis delabitur oraque retro
<ovid. meta. 15.686>	Flectit et antiquas abiturus respicit aras
<ovid. meta. 15.687>	Adsuetasque domos habitataque templa salutat.
<ovid. meta. 15.688>	Inde per iniectis adopertam floribus ingens
<ovid. meta. 15.689>	Serpit humum flectitque sinus mediamque per urbem
<ovid. meta. 15.690>	Tendit ad incuruo munitos aggere portus.
<ovid. meta. 15.691>	Restitit hic agmenque suum turbaeque sequentis
<ovid. meta. 15.692>	Officium placido uisus dimittere uultu
<ovid. meta. 15.693>	Corpus in Ausonia posuit rate; numinis illa
<ovid. meta. 15.694>	Sensit onus pressa estque dei grauitate carina.
<ovid. meta. 15.695>	Aeneadae gaudent caesoque in litore tauro
<ovid. meta. 15.696>	Torta coronatae soluunt retinacula nauis.
<ovid. meta. 15.697>	Inpulerat leuis aura ratem: deus eminet alte
<ovid. meta. 15.698>	Inpositaque premens puppim ceruice recuruam
<ovid. meta. 15.699>	Caeruleas despectat aquas modicisque per aequor
<ovid. meta. 15.700>	Ionium zephyris sextae Pallantidos ortu
<ovid. meta. 15.701>	Italiam tenuit praeterque Lacinia templo
<ovid. meta. 15.702>	Nobilitata deae Scylaceaque litora fertur;
<ovid. meta. 15.703>	Linquit Iapygiam laeuisque Amphrisia remis
<ovid. meta. 15.704>	Saxa fugit, dextra praerupta Celennia parte
<ovid. meta. 15.705>	Romethiumque legit Caulonaque Naryciamque
<ovid. meta. 15.706>	Euincitque fretum Siculique angusta Pelori
<ovid. meta. 15.707>	Hippotadaeque domos regis Temesesque metalla
<ovid. meta. 15.708>	Leucosiamque petit tepidique rosaria Paesti.
<ovid. meta. 15.709>	Inde legit Capreas promunturiumque Mineruae
<ovid. meta. 15.710>	Et Surrentino generosos palmite colles
<ovid. meta. 15.711>	Herculeamque urbem Stabiasque et in otia natam
<ovid. meta. 15.712>	Parthenopen et ab hac Cumaeae templa Sibyllae.
<ovid. meta. 15.713>	Hinc calidi fontes lentisciferumque tenetur
<ovid. meta. 15.714>	Liternum multamque trahens sub gurgite harenam
<ovid. meta. 15.715>	Volturnus niueisque frequens Sinuessa colubris
<ovid. meta. 15.716>	Minturnaeque graues et quam tumulauit alumnus
<ovid. meta. 15.717>	Antiphataeque domus Trachasque obsessa palude
<ovid. meta. 15.718>	Et tellus Circaea et spissi litoris Antium.
<ovid. meta. 15.719>	Huc ubi ueliferam nautae aduertere carinam
<ovid. meta. 15.720>	(Asper enim iam pontus erat), deus explicat orbes
<ovid. meta. 15.721>	Perque sinus crebros et magna uolumina labens
<ovid. meta. 15.722>	Templa parentis init flauum tangentia litus.
<ovid. meta. 15.723>	Aequore placato patrias Epidaurius aras
<ovid. meta. 15.724>	Linquit et hospitio iuncti sibi numinis usus
<ovid. meta. 15.725>	Litoream tractu squamae crepitantis harenam
<ovid. meta. 15.726>	Sulcat et innixus moderamine nauis in alta
<ovid. meta. 15.727>	Puppe caput posuit, donec Castrumque sacrasque
<ovid. meta. 15.728>	Lauini sedes Tiberinaque ad ostia uenit.
<ovid. meta. 15.729>	Huc omnes populi passim matrumque patrumque
<ovid. meta. 15.730>	Obuia turba ruit, quaeque ignes, Troica, seruat,
<ovid. meta. 15.731>	Vesta, tuos, laetoque deum clamore salutant;
<ovid. meta. 15.732>	Quaque per aduersas nauis cita ducitur undas,
<ovid. meta. 15.733>	Tura super ripas aris ex ordine factis
<ovid. meta. 15.734>	Parte ab utraque sonant et odorant aera fumis,
<ovid. meta. 15.735>	Ictaque coniectos incalfacit hostia cultros.
<ovid. meta. 15.736>	Iamque, caput rerum, Romanam intrauerat urbem:
<ovid. meta. 15.737>	Erigitur serpens, summoque adclinia malo
<ovid. meta. 15.738>	Colla mouet sedesque sibi circumspicit aptas.
<ovid. meta. 15.739>	Scinditur in geminas partes circumfluus amnis
<ovid. meta. 15.740>	(Insula nomen habet) laterumque a parte duorum
<ovid. meta. 15.741>	Porrigit aequales media tellure lacertos.
<ovid. meta. 15.742>	Huc se de Latia pinu Phoebeius anguis
<ovid. meta. 15.743>	Contulit et finem specie caeleste resumpta
<ovid. meta. 15.744>	Luctibus inposuit uenitque salutifer urbi.
<ovid. meta. 15.745>	Hic tamen accessit delubris aduena nostris:
<ovid. meta. 15.746>	Caesar in urbe sua deus est; quem Marte togaque
<ovid. meta. 15.747>	Praecipuum non bella magis finita triumphis
<ovid. meta. 15.748>	Resque domi gestae properataque gloria rerum
<ovid. meta. 15.749>	In sidus uertere nouum stellamque comantem,
<ovid. meta. 15.750>	Quam sua progenies. neque enim de Caesaris actis
<ovid. meta. 15.751>	Vllum maius opus quam quod pater exstitit huius.
<ovid. meta. 15.752>	Scilicet aequoreos plus est domuisse Britannos
<ovid. meta. 15.753>	Perque papyriferi septemflua flumina Nili
<ovid. meta. 15.754>	Victrices egisse rates Numidasque rebelles
<ovid. meta. 15.755>	Cinyphiumque Iubam Mithridateisque tumentem
<ovid. meta. 15.756>	Nominibus Pontum populo adiecisse Quirini
<ovid. meta. 15.757>	Et multos meruisse, aliquos egisse triumphos,
<ovid. meta. 15.758>	Quam tantum genuisse uirum? quo praeside rerum
<ovid. meta. 15.759>	Humano generi, superi, fauistis abunde.
<ovid. meta. 15.760>	Ne foret hic igitur mortali semine cretus,
<ovid. meta. 15.761>	Ille deus faciendus erat; quod ut aurea uidit
<ovid. meta. 15.762>	Aeneae genetrix, uidit quoque triste parari
<ovid. meta. 15.763>	Pontifici letum et coniurata arma moueri,
<ovid. meta. 15.764>	Palluit et cunctis, ut cuique erat obuia, diuis
<ovid. meta. 15.765>	"Adspice" dicebat, "quanta mihi mole parentur
<ovid. meta. 15.766>	Insidiae quantaque caput cum fraude petatur,
<ovid. meta. 15.767>	Quod de Dardanio solum mihi restat Iulo.
<ovid. meta. 15.768>	Solane semper ero iustis exercita curis?
<ovid. meta. 15.769>	Quam modo Tydidae Calydonia uulneret hasta,
<ovid. meta. 15.770>	Nunc male defensae confundant moenia Troiae;
<ovid. meta. 15.771>	Quae uideam natum longis erroribus actum
<ovid. meta. 15.772>	Iactarique freto sedesque intrare silentum
<ovid. meta. 15.773>	Bellaque cum Turno gerere, aut, si uera fatemur,
<ovid. meta. 15.774>	Cum Iunone magis! quid nunc antiqua recordor
<ovid. meta. 15.775>	Damna mei generis? timor hic meminisse priorum
<ovid. meta. 15.776>	Non sinit: in me acui sceleratos cernitis enses?
<ovid. meta. 15.777>	Quos prohibete, precor, facinusque repellite neue
<ovid. meta. 15.778>	Caede sacerdotis flammas extinguite Vestae!"
<ovid. meta. 15.779>	Talia nequiquam toto Venus anxia caelo
<ovid. meta. 15.780>	Verba iacit superosque mouet; qui rumpere quamquam
<ovid. meta. 15.781>	Ferrea non possunt ueterum decreta sororum,
<ovid. meta. 15.782>	Signa tamen luctus dant haud incerta futuri.
<ovid. meta. 15.783>	Arma ferunt inter nigras crepitantia nubes
<ovid. meta. 15.784>	Terribilisque tubas auditaque cornua caelo
<ovid. meta. 15.785>	Praemonuisse nefas. solis quoque tristis imago
<ovid. meta. 15.786>	Lurida sollicitis praebebat lumina terris.
<ovid. meta. 15.787>	Saepe faces uisae mediis ardere sub astris,
<ovid. meta. 15.788>	Saepe inter nimbos guttae cecidere cruentae;
<ovid. meta. 15.789>	Caerulus et uultum ferrugine Lucifer atra
<ovid. meta. 15.790>	Sparsus erat, sparsi lunares sanguine currus;
<ovid. meta. 15.791>	Tristia mille locis Stygius dedit omina bubo,
<ovid. meta. 15.792>	Mille locis lacrimauit ebur, cantusque feruntur
<ovid. meta. 15.793>	Auditi sanctis et uerba minantia lucis.
<ovid. meta. 15.794>	Victima nulla litat, magnosque instare tumultus
<ovid. meta. 15.795>	Fibra monet, caesumque caput reperitur in extis;
<ovid. meta. 15.796>	Inque foro circumque domos et templa deorum
<ovid. meta. 15.797>	Nocturnos ululasse canes umbrasque silentum
<ovid. meta. 15.798>	Errauisse ferunt motamque tremoribus urbem.
<ovid. meta. 15.799>	Non tamen insidias uenturaque uincere fata
<ovid. meta. 15.800>	Praemonitus potuere deum, strictique feruntur
<ovid. meta. 15.801>	In templum gladii; neque enim locus ullus in urbe
<ovid. meta. 15.802>	Ad facinus diramque placet nisi curia caedem.
<ovid. meta. 15.803>	Tum uero Cytherea manu percussit utraque
<ovid. meta. 15.804>	Pectus et Aeneaden molitur condere nube,
<ovid. meta. 15.805>	Qua prius infesto Paris est ereptus Atridae
<ovid. meta. 15.806>	Et Diomedeos Aeneas fugerat enses.
<ovid. meta. 15.807>	Talibus hanc genitor: "sola insuperabile fatum,
<ovid. meta. 15.808>	Nata, mouere paras? intres licet ipsa sororum
<ovid. meta. 15.809>	Tecta trium: cernes illic molimine uasto
<ovid. meta. 15.810>	Ex aere et solido rerum tabularia ferro,
<ovid. meta. 15.811>	Quae neque concussum caeli neque fulminis iram
<ovid. meta. 15.812>	Nec metuunt ullas tuta atque aeterna ruinas:
<ovid. meta. 15.813>	Inuenies illic incisa adamante perenni
<ovid. meta. 15.814>	Fata tui generis. legi ipse animoque notaui
<ovid. meta. 15.815>	Et referam, ne sis etiamnum ignara futuri.
<ovid. meta. 15.816>	Hic sua conpleuit, pro quo, Cytherea, laboras,
<ovid. meta. 15.817>	Tempora, perfectis, quos terrae debuit, annis.
<ovid. meta. 15.818>	Vt deus accedat caelo templisque colatur,
<ovid. meta. 15.819>	Tu facies natusque suus, qui nominis heres
<ovid. meta. 15.820>	Inpositum feret unus onus caesique parentis
<ovid. meta. 15.821>	Nos in bella suos fortissimus ultor habebit.
<ovid. meta. 15.822>	Illius auspiciis obsessae moenia pacem
<ovid. meta. 15.823>	Victa petent Mutinae, Pharsalia sentiet illum,
<ovid. meta. 15.824>	Emathiaque iterum madefient caede Philippi,
<ovid. meta. 15.825>	Et magnum Siculis nomen superabitur undis,
<ovid. meta. 15.826>	Romanique ducis coniunx Aegyptia taedae
<ovid. meta. 15.827>	Non bene fisa cadet, frustraque erit illa minata,
<ovid. meta. 15.828>	Seruitura suo Capitolia nostra Canopo.
<ovid. meta. 15.829>	Quid tibi barbariem gentesque ab utroque iacentes
<ovid. meta. 15.830>	Oceano numerem? quodcumque habitabile tellus
<ovid. meta. 15.831>	Sustinet, huius erit; pontus quoque seruiet illi.
<ovid. meta. 15.832>	Pace data terris animum ad ciuilia uertet
<ovid. meta. 15.833>	Iura suum legesque feret iustissimus auctor
<ovid. meta. 15.834>	Exemploque suo mores reget inque futuri
<ovid. meta. 15.835>	Temporis aetatem uenturorumque nepotum
<ovid. meta. 15.836>	Prospiciens prolem sancta de coniuge natam
<ovid. meta. 15.837>	Ferre simul nomenque suum curasque iubebit
<ovid. meta. 15.838>	Nec, nisi cum senior similes aequauerit annos,
<ovid. meta. 15.839>	Aetherias sedes cognataque sidera tanget.
<ovid. meta. 15.840>	Hanc animam interea caeso de corpore raptam
<ovid. meta. 15.841>	Fac iubar, ut semper Capitolia nostra forumque
<ovid. meta. 15.842>	Diuus ab excelsa prospectet Iulius aede".
<ovid. meta. 15.843>	Vix ea fatus erat, media cum sede senatus
<ovid. meta. 15.844>	Constitit alma Venus nulli cernenda suique
<ovid. meta. 15.845>	Caesaris eripuit membris neque in aera solui
<ovid. meta. 15.846>	Passa recentem animam caelestibus intulit astris,
<ovid. meta. 15.847>	Dumque tulit, lumen capere atque ignescere sensit
<ovid. meta. 15.848>	Emisitque sinu: luna uolat altius illa
<ovid. meta. 15.849>	Flammiferumque trahens spatioso limite crinem
<ovid. meta. 15.850>	Stella micat natique uidens bene facta fatetur
<ovid. meta. 15.851>	Esse suis maiora et uinci gaudet ab illo.
<ovid. meta. 15.852>	Hic sua praeferri quamquam uetat acta paternis,
<ovid. meta. 15.853>	Libera fama tamen nullisque obnoxia iussis
<ovid. meta. 15.854>	Inuitum praefert unaque in parte repugnat.
<ovid. meta. 15.855>	Sic magni cedit titulis Agamemnonis Atreus,
<ovid. meta. 15.856>	Aegea sic Theseus, sic Pelea uicit Achilles,
<ovid. meta. 15.857>	Denique, ut exemplis ipsos aequantibus utar,
<ovid. meta. 15.858>	Sic et Saturnus minor est Ioue: Iuppiter arces
<ovid. meta. 15.859>	Temperat aetherias et mundi regna triformis,
<ovid. meta. 15.860>	Terra sub Augusto est; pater est et rector uterque.
<ovid. meta. 15.861>	Di, precor, Aeneae comites, quibus ensis et ignis
<ovid. meta. 15.862>	Cesserunt, dique Indigetes genitorque Quirine
<ovid. meta. 15.863>	Vrbis et inuicti genitor Gradiue Quirini
<ovid. meta. 15.864>	Vestaque Caesareos inter sacrata Penates
<ovid. meta. 15.865>	Et cum Caesarea tu, Phoebe domestice, Vesta,
<ovid. meta. 15.866>	Quique tenes altus Tarpeias Iuppiter arces,
<ovid. meta. 15.867>	Quosque alios uati fas appellare piumque est:
<ovid. meta. 15.868>	Tarda sit illa dies et nostro serior aeuo,
<ovid. meta. 15.869>	Qua caput Augustum, quem temperat, orbe relicto,
<ovid. meta. 15.870>	Accedat caelo faueatque precantibus absens!
<ovid. meta. 15.871>	Iamque opus exegi, quod nec Iouis ira nec ignes
<ovid. meta. 15.872>	Nec poterit ferrum nec edax abolere uetustas.
<ovid. meta. 15.873>	Cum uolet, illa dies, quae nil nisi corporis huius
<ovid. meta. 15.874>	Ius habet, incerti spatium mihi finiat aeui:
<ovid. meta. 15.875>	Parte tamen meliore mei super alta perennis
<ovid. meta. 15.876>	Astra ferar, nomenque erit indelebile nostrum,
<ovid. meta. 15.877>	Quaque patet domitis Romana potentia terris,
<ovid. meta. 15.878>	Ore legar populi, perque omnia saecula fama,
<ovid. meta. 15.879>	Siquid habent ueri uatum praesagia, uiuam.
