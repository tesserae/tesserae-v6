<verg. aene. 1.1>	Arma uirumque cano, Troiae qui primus ab oris
<verg. aene. 1.2>	Italiam fato profugus Lauiniaque uenit
<verg. aene. 1.3>	Litora, multum ille et terris iactatus et alto
<verg. aene. 1.4>	Vi superum, saeuae memorem Iunonis ob iram,
<verg. aene. 1.5>	Multa quoque et bello passus, dum conderet urbem
<verg. aene. 1.6>	Inferretque deos Latio, genus unde Latinum
<verg. aene. 1.7>	Albanique patres atque altae moenia Romae.
<verg. aene. 1.8>	Musa, mihi causas memora, quo numine laeso
<verg. aene. 1.9>	Quidue dolens regina deum tot uoluere casus
<verg. aene. 1.10>	Insignem pietate uirum, tot adire labores
<verg. aene. 1.11>	Impulerit. Tantaene animis caelestibus irae?
<verg. aene. 1.12>	Vrbs antiqua fuit (Tyrii tenuere coloni)
<verg. aene. 1.13>	Karthago, Italiam contra Tiberinaque longe
<verg. aene. 1.14>	Ostia, diues opum studiisque asperrima belli;
<verg. aene. 1.15>	Quam Iuno fertur terris magis omnibus unam
<verg. aene. 1.16>	Posthabita coluisse Samo: hic illius arma,
<verg. aene. 1.17>	Hic currus fuit; hoc regnum dea gentibus esse,
<verg. aene. 1.18>	Si qua fata sinant, iam tum tenditque fouetque.
<verg. aene. 1.19>	Progeniem sed enim Troiano a sanguine duci
<verg. aene. 1.20>	Audierat, Tyrias olim quae uerteret arces;
<verg. aene. 1.21>	Hinc populum late regem belloque superbum
<verg. aene. 1.22>	Venturum excidio Libyae: sic uoluere Parcas.
<verg. aene. 1.23>	Id metuens ueterisque memor Saturnia belli,
<verg. aene. 1.24>	Prima quod ad Troiam pro caris gesserat Argis:
<verg. aene. 1.25>	Necdum etiam causae irarum saeuique dolores
<verg. aene. 1.26>	Exciderant animo; manet alta mente repostum
<verg. aene. 1.27>	Iudicium Paridis spretaeque iniuria formae
<verg. aene. 1.28>	Et genus inuisum et rapti Ganymedis honores:
<verg. aene. 1.29>	His accensa super iactatos aequore toto
<verg. aene. 1.30>	Troas, reliquias Danaum atque immitis Achilli,
<verg. aene. 1.31>	Arcebat longe Latio, multosque per annos
<verg. aene. 1.32>	Errabant acti fatis maria omnia circum.
<verg. aene. 1.33>	Tantae molis erat Romanam condere gentem.
<verg. aene. 1.34>	Vix e conspectu Siculae telluris in altum
<verg. aene. 1.35>	Vela dabant laeti et spumas salis aere ruebant,
<verg. aene. 1.36>	Cum Iuno aeternum seruans sub pectore uolnus
<verg. aene. 1.37>	Haec secum: "Mene incepto desistere uictam
<verg. aene. 1.38>	Nec posse Italia Teucrorum auertere regem?
<verg. aene. 1.39>	Quippe uetor fatis. Pallasne exurere classem
<verg. aene. 1.40>	Argiuum atque ipsos potuit submergere ponto
<verg. aene. 1.41>	Vnius ob noxam et furias Aiacis Oilei?
<verg. aene. 1.42>	Ipsa Iouis rapidum iaculata e nubibus ignem
<verg. aene. 1.43>	Disiecitque rates euertitque aequora uentis,
<verg. aene. 1.44>	Illum exspirantem transfixo pectore flammas
<verg. aene. 1.45>	Turbine corripuit scopuloque infixit acuto;
<verg. aene. 1.46>	Ast ego, quae diuom incedo regina Iouisque
<verg. aene. 1.47>	Et soror et coniunx, una cum gente tot annos
<verg. aene. 1.48>	Bella gero. Et quisquam numen Iunonis adorat
<verg. aene. 1.49>	Praeterea aut supplex aris imponet honorem?"
<verg. aene. 1.50>	Talia flammato secum dea corde uolutans
<verg. aene. 1.51>	Nimborum in patriam, loca feta furentibus Austris,
<verg. aene. 1.52>	Aeoliam uenit. Hic uasto rex Aeolus antro
<verg. aene. 1.53>	Luctantis uentos tempestatesque sonoras
<verg. aene. 1.54>	Imperio premit ac uinclis et carcere frenat.
<verg. aene. 1.55>	Illi indignantes magno cum murmure montis
<verg. aene. 1.56>	Circum claustra fremunt; celsa sedet Aeolus arce
<verg. aene. 1.57>	Sceptra tenens mollitque animos et temperat iras.
<verg. aene. 1.58>	Ni faciat, maria ac terras caelumque profundum
<verg. aene. 1.59>	Quippe ferant rapidi secum uerrantque per auras:
<verg. aene. 1.60>	Sed pater omnipotens speluncis abdidit atris
<verg. aene. 1.61>	Hoc metuens molemque et montis insuper altos
<verg. aene. 1.62>	Imposuit, regemque dedit qui foedere certo
<verg. aene. 1.63>	Et premere et laxas sciret dare iussus habenas.
<verg. aene. 1.64>	Ad quem tum Iuno supplex his uocibus usa est:
<verg. aene. 1.65>	"Aeole (namque tibi diuum pater atque hominum rex
<verg. aene. 1.66>	Et mulcere dedit fluctus et tollere uento),
<verg. aene. 1.67>	Gens inimica mihi Tyrrhenum nauigat aequor
<verg. aene. 1.68>	Ilium in Italiam portans uictosque penatis:
<verg. aene. 1.69>	Incute uim uentis submersasque obrue puppes,
<verg. aene. 1.70>	Aut age diuersos et disice corpora ponto.
<verg. aene. 1.71>	Sunt mihi bis septem praestanti corpore Nymphae,
<verg. aene. 1.72>	Quarum quae forma pulcherrima Deiopea,
<verg. aene. 1.73>	Conubio iungam stabili propriamque dicabo,
<verg. aene. 1.74>	Omnis ut tecum meritis pro talibus annos
<verg. aene. 1.75>	Exigat et pulchra faciat te prole parentem."
<verg. aene. 1.76>	Aeolus haec contra: "Tuus, o regina, quid optes,
<verg. aene. 1.77>	Explorare labor; mihi iussa capessere fas est.
<verg. aene. 1.78>	Tu mihi quodcumque hoc regni, tu sceptra Iouemque
<verg. aene. 1.79>	Concilias, tu das epulis accumbere diuum
<verg. aene. 1.80>	Nimborumque facis tempestatumque potentem."
<verg. aene. 1.81>	Haec ubi dicta, cauum conuersa cuspide montem
<verg. aene. 1.82>	Impulit in latus: ac uenti uelut agmine facto,
<verg. aene. 1.83>	Qua data porta, ruunt et terras turbine perflant.
<verg. aene. 1.84>	Incubuere mari totumque a sedibus imis
<verg. aene. 1.85>	Vna Eurusque Notusque ruunt creberque procellis
<verg. aene. 1.86>	Africus et uastos uoluunt ad litora fluctus.
<verg. aene. 1.87>	Insequitur clamorque uirum stridorque rudentum.
<verg. aene. 1.88>	Eripiunt subito nubes caelumque diemque
<verg. aene. 1.89>	Teucrorum ex oculis; ponto nox incubat atra;
<verg. aene. 1.90>	Intonuere poli et crebris micat ignibus aether
<verg. aene. 1.91>	Praesentemque uiris intentant omnia mortem.
<verg. aene. 1.92>	Extemplo Aeneae soluuntur frigore membra;
<verg. aene. 1.93>	Ingemit et duplicis tendens ad sidera palmas
<verg. aene. 1.94>	Talia uoce refert: "O terque quaterque beati,
<verg. aene. 1.95>	Quis ante ora patrum Troiae sub moenibus altis
<verg. aene. 1.96>	Contigit oppetere! o Danaum fortissime gentis
<verg. aene. 1.97>	Tydide! mene Iliacis occumbere campis
<verg. aene. 1.98>	Non potuisse tuaque animam hanc effundere dextra,
<verg. aene. 1.99>	Saeuus ubi Aeacidae telo iacet Hector, ubi ingens
<verg. aene. 1.100>	Sarpedon, ubi tot Simois correpta sub undis
<verg. aene. 1.101>	Scuta uirum galeasque et fortia corpora uoluit!"
<verg. aene. 1.102>	Talia iactanti stridens Aquilone procella
<verg. aene. 1.103>	Velum aduersa ferit fluctusque ad sidera tollit.
<verg. aene. 1.104>	Franguntur remi; tum prora auertit et undis
<verg. aene. 1.105>	Dat latus: insequitur cumulo praeruptus aquae mons.
<verg. aene. 1.106>	Hi summo in fluctu pendent; his unda dehiscens
<verg. aene. 1.107>	Terram inter fluctus aperit, furit aestus harenis.
<verg. aene. 1.108>	Tris Notus abreptas in saxa latentia torquet
<verg. aene. 1.109>	(Saxa: uocant Itali mediis quae in fluctibus Aras,
<verg. aene. 1.110>	Dorsum immane mari summo), tris Eurus ab alto
<verg. aene. 1.111>	In breuia et Syrtis urguet (miserabile uisu)
<verg. aene. 1.112>	Inliditque uadis atque aggere cingit harenae.
<verg. aene. 1.113>	Vnam, quae Lycios fidumque uehebat Oronten,
<verg. aene. 1.114>	Ipsius ante oculos ingens a uertice pontus
<verg. aene. 1.115>	In puppim ferit: excutitur pronusque magister
<verg. aene. 1.116>	Voluitur in caput; ast illam ter fluctus ibidem
<verg. aene. 1.117>	Torquet agens circum et rapidus uorat aequore uortex.
<verg. aene. 1.118>	Apparent rari nantes in gurgite uasto,
<verg. aene. 1.119>	Arma uirum tabulaeque et Troia gaza per undas.
<verg. aene. 1.120>	Iam ualidam Ilionei nauem, iam fortis Achatae,
<verg. aene. 1.121>	Et qua uectus Abas et qua grandaeuus Aletes,
<verg. aene. 1.122>	Vicit hiemps; laxis laterum compagibus omnes
<verg. aene. 1.123>	Accipiunt inimicum imbrem rimisque fatiscunt.
<verg. aene. 1.124>	Interea magno misceri murmure pontum
<verg. aene. 1.125>	Emissamque hiemem sensit Neptunus et imis
<verg. aene. 1.126>	Stagna refusa uadis, grauiter commotus, et alto
<verg. aene. 1.127>	Prospiciens summa placidum caput extulit unda.
<verg. aene. 1.128>	Disiectam Aeneae toto uidet aequore classem,
<verg. aene. 1.129>	Fluctibus oppressos Troas caelique ruina.
<verg. aene. 1.130>	Nec latuere doli fratrem Iunonis et irae.
<verg. aene. 1.131>	Eurum ad se Zephyrumque uocat, dehinc talia fatur:
<verg. aene. 1.132>	"Tantane uos generis tenuit fiducia uestri?
<verg. aene. 1.133>	Iam caelum terramque meo sine numine, uenti,
<verg. aene. 1.134>	Miscere et tantas audetis tollere moles?
<verg. aene. 1.135>	Quos ego...! sed motos praestat componere fluctus.
<verg. aene. 1.136>	Post mihi non simili poena commissa luetis.
<verg. aene. 1.137>	Maturate fugam regique haec dicite uestro:
<verg. aene. 1.138>	Non illi imperium pelagi saeuumque tridentem,
<verg. aene. 1.139>	Sed mihi sorte datum. Tenet ille immania saxa,
<verg. aene. 1.140>	Vestras, Eure, domos; illa se iactet in aula
<verg. aene. 1.141>	Aeolus et clauso uentorum carcere regnet."
<verg. aene. 1.142>	Sic ait et dicto citius tumida aequora placat
<verg. aene. 1.143>	Collectasque fugat nubes solemque reducit.
<verg. aene. 1.144>	Cymothoe simul et Triton adnixus acuto
<verg. aene. 1.145>	Detrudunt nauis scopulo; leuat ipse tridenti
<verg. aene. 1.146>	Et uastas aperit Syrtis et temperat aequor
<verg. aene. 1.147>	Atque rotis summas leuibus perlabitur undas.
<verg. aene. 1.148>	Ac ueluti magno in populo cum saepe coorta est
<verg. aene. 1.149>	Seditio saeuitque animis ignobile uulgus,
<verg. aene. 1.150>	Iamque faces et saxa uolant, furor arma ministrat;
<verg. aene. 1.151>	Tum, pietate grauem ac meritis si forte uirum quem
<verg. aene. 1.152>	Conspexere, silent arrectisque auribus adstant;
<verg. aene. 1.153>	Ille regit dictis animos et pectora mulcet:
<verg. aene. 1.154>	Sic cunctus pelagi cecidit fragor, aequora postquam
<verg. aene. 1.155>	Prospiciens genitor caeloque inuectus aperto
<verg. aene. 1.156>	Flectit equos curruque uolans dat lora secundo.
<verg. aene. 1.157>	Defessi Aeneadae, quae proxima litora, cursu
<verg. aene. 1.158>	Contendunt petere et Libyae uertuntur ad oras.
<verg. aene. 1.159>	Est in secessu longo locus: insula portum
<verg. aene. 1.160>	Efficit obiectu laterum, quibus omnis ab alto
<verg. aene. 1.161>	Frangitur inque sinus scindit sese unda reductos.
<verg. aene. 1.162>	Hinc atque hinc uastae rupes geminique minantur
<verg. aene. 1.163>	In caelum scopuli, quorum sub uertice late
<verg. aene. 1.164>	Aequora tuta silent; tum siluis scaena coruscis
<verg. aene. 1.165>	Desuper horrentique atrum nemus imminet umbra;
<verg. aene. 1.166>	Fronte sub aduersa scopulis pendentibus antrum:
<verg. aene. 1.167>	Intus aquae dulces uiuoque sedilia saxo,
<verg. aene. 1.168>	Nympharum domus. Hic fessas non uincula nauis
<verg. aene. 1.169>	Vlla tenent, unco non alligat ancora morsu.
<verg. aene. 1.170>	Huc septem Aeneas collectis nauibus omni
<verg. aene. 1.171>	Ex numero subit, ac magno telluris amore
<verg. aene. 1.172>	Egressi optata potiuntur Troes harena
<verg. aene. 1.173>	Et sale tabentis artus in litore ponunt.
<verg. aene. 1.174>	Ac primum silici scintillam excudit Achates
<verg. aene. 1.175>	Succepitque ignem foliis atque arida circum
<verg. aene. 1.176>	Nutrimenta dedit rapuitque in fomite flammam.
<verg. aene. 1.177>	Tum Cererem corruptam undis Cerealiaque arma
<verg. aene. 1.178>	Expediunt fessi rerum frugesque receptas
<verg. aene. 1.179>	Et torrere parant flammis et frangere saxo.
<verg. aene. 1.180>	Aeneas scopulum interea conscendit et omnem
<verg. aene. 1.181>	Prospectum late pelago petit, Anthea si quem
<verg. aene. 1.182>	Iactatum uento uideat Phrygiasque biremis
<verg. aene. 1.183>	Aut Capyn aut celsis in puppibus arma Caici.
<verg. aene. 1.184>	Nauem in conspectu nullam, tris litore ceruos
<verg. aene. 1.185>	Prospicit errantis; hos tota armenta secuntur
<verg. aene. 1.186>	A tergo et longum per uallis pascitur agmen.
<verg. aene. 1.187>	Constitit hic arcumque manu celerisque sagittas
<verg. aene. 1.188>	Corripuit fidus quae tela gerebat Achates,
<verg. aene. 1.189>	Ductoresque ipsos primum, capita alta ferentis
<verg. aene. 1.190>	Cornibus arboreis, sternit, tum uolgus et omnem
<verg. aene. 1.191>	Miscet agens telis nemora inter frondea turbam;
<verg. aene. 1.192>	Nec prius absistit, quam septem ingentia uictor
<verg. aene. 1.193>	Corpora fundat humi et numerum cum nauibus aequet.
<verg. aene. 1.194>	Hinc portum petit et socios partitur in omnis.
<verg. aene. 1.195>	Vina bonus quae deinde cadis onerarat Acestes
<verg. aene. 1.196>	Litore Trinacrio dederatque abeuntibus heros,
<verg. aene. 1.197>	Diuidit et dictis maerentia pectora mulcet:
<verg. aene. 1.198>	"O socii (neque enim ignari sumus ante malorum),
<verg. aene. 1.199>	O passi grauiora, dabit deus his quoque finem.
<verg. aene. 1.200>	Vos et Scyllaeam rabiem penitusque sonantis
<verg. aene. 1.201>	Accestis scopulos, uos et Cyclopia saxa
<verg. aene. 1.202>	Experti: reuocate animos maestumque timorem
<verg. aene. 1.203>	Mittite; forsan et haec olim meminisse iuuabit.
<verg. aene. 1.204>	Per uarios casus, per tot discrimina rerum
<verg. aene. 1.205>	Tendimus in Latium, sedes ubi fata quietas
<verg. aene. 1.206>	Ostendunt; illic fas regna resurgere Troiae.
<verg. aene. 1.207>	Durate et uosmet rebus seruate secundis."
<verg. aene. 1.208>	Talia uoce refert curisque ingentibus aeger
<verg. aene. 1.209>	Spem uultu simulat, premit altum corde dolorem.
<verg. aene. 1.210>	Illi se praedae accingunt dapibusque futuris:
<verg. aene. 1.211>	Tergora diripiunt costis et uiscera nudant;
<verg. aene. 1.212>	Pars in frusta secant ueribusque trementia figunt,
<verg. aene. 1.213>	Litore aena locant alii flammasque ministrant.
<verg. aene. 1.214>	Tum uictu reuocant uiris fusique per herbam
<verg. aene. 1.215>	Implentur ueteris Bacchi pinguisque ferinae.
<verg. aene. 1.216>	Postquam exempta fames epulis mensaeque remotae,
<verg. aene. 1.217>	Amissos longo socios sermone requirunt
<verg. aene. 1.218>	Spemque metumque inter dubii, seu uiuere credant
<verg. aene. 1.219>	Siue extrema pati nec iam exaudire uocatos.
<verg. aene. 1.220>	Praecipue pius Aeneas nunc acris Oronti,
<verg. aene. 1.221>	Nunc Amyci casum gemit et crudelia secum
<verg. aene. 1.222>	Fata Lyci fortemque Gyan fortemque Cloanthum.
<verg. aene. 1.223>	Et iam finis erat, cum Iuppiter aethere summo
<verg. aene. 1.224>	Dispiciens mare ueliuolum terrasque iacentis
<verg. aene. 1.225>	Litoraque et latos populos, sic uertice caeli
<verg. aene. 1.226>	Constitit et Libyae defixit lumina regnis.
<verg. aene. 1.227>	Atque illum talis iactantem pectore curas
<verg. aene. 1.228>	Tristior et lacrimis oculos suffusa nitentis
<verg. aene. 1.229>	Adloquitur Venus: "O qui res hominumque deumque
<verg. aene. 1.230>	Aeternis regis imperiis et fulmine terres,
<verg. aene. 1.231>	Quid meus Aeneas in te committere tantum,
<verg. aene. 1.232>	Quid Troes potuere, quibus tot funera passis
<verg. aene. 1.233>	Cunctus ob Italiam terrarum clauditur orbis?
<verg. aene. 1.234>	Certe hinc Romanos olim uoluentibus annis,
<verg. aene. 1.235>	Hinc fore ductores reuocato a sanguine Teucri,
<verg. aene. 1.236>	Qui mare, qui terras omnis dicione tenerent,
<verg. aene. 1.237>	Pollicitus: quae te, genitor, sententia uertit?
<verg. aene. 1.238>	Hoc equidem occasum Troiae tristisque ruinas
<verg. aene. 1.239>	Solabar fatis contraria fata rependens;
<verg. aene. 1.240>	Nunc eadem fortuna uiros tot casibus actos
<verg. aene. 1.241>	Insequitur. Quem das finem, rex magne, laborum?
<verg. aene. 1.242>	Antenor potuit mediis elapsus Achiuis
<verg. aene. 1.243>	Illyricos penetrare sinus atque intima tutus
<verg. aene. 1.244>	Regna Liburnorum et fontem superare Timaui,
<verg. aene. 1.245>	Vnde per ora nouem uasto cum murmure montis
<verg. aene. 1.246>	It mare proruptum et pelago premit arua sonanti.
<verg. aene. 1.247>	Hic tamen ille urbem Pataui sedesque locauit
<verg. aene. 1.248>	Teucrorum et genti nomen dedit armaque fixit
<verg. aene. 1.249>	Troia, nunc placida compostus pace quiescit:
<verg. aene. 1.250>	Nos, tua progenies, caeli quibus adnuis arcem,
<verg. aene. 1.251>	Nauibus (infandum!) amissis unius ob iram
<verg. aene. 1.252>	Prodimur atque Italis longe disiungimur oris.
<verg. aene. 1.253>	Hic pietatis honos? sic nos in sceptra reponis?"
<verg. aene. 1.254>	Olli subridens hominum sator atque deorum
<verg. aene. 1.255>	Vultu, quo caelum tempestatesque serenat,
<verg. aene. 1.256>	Oscula libauit natae, dehinc talia fatur:
<verg. aene. 1.257>	"Parce metu, Cytherea: manent immota tuorum
<verg. aene. 1.258>	Fata tibi; cernes urbem et promissa Lauini
<verg. aene. 1.259>	Moenia sublimemque feres ad sidera caeli
<verg. aene. 1.260>	Magnanimum Aenean; neque me sententia uertit.
<verg. aene. 1.261>	Hic tibi (fabor enim, quando haec te cura remordet,
<verg. aene. 1.262>	Longius et uoluens fatorum arcana mouebo)
<verg. aene. 1.263>	Bellum ingens geret Italia populosque ferocis
<verg. aene. 1.264>	Contundet moresque uiris et moenia ponet,
<verg. aene. 1.265>	Tertia dum Latio regnantem uiderit aestas
<verg. aene. 1.266>	Ternaque transierint Rutulis hiberna subactis.
<verg. aene. 1.267>	At puer Ascanius, cui nunc cognomen Iulo
<verg. aene. 1.268>	Additur (Ilus erat, dum res stetit Ilia regno),
<verg. aene. 1.269>	Triginta magnos uoluendis mensibus orbis
<verg. aene. 1.270>	Imperio explebit regnumque ab sede Lauini
<verg. aene. 1.271>	Transferet et Longam multa ui muniet Albam.
<verg. aene. 1.272>	Hic iam ter centum totos regnabitur annos
<verg. aene. 1.273>	Gente sub Hectorea, donec regina sacerdos
<verg. aene. 1.274>	Marte grauis geminam partu dabit Ilia prolem.
<verg. aene. 1.275>	Inde lupae fuluo nutricis tegmine laetus
<verg. aene. 1.276>	Romulus excipiet gentem et Mauortia condet
<verg. aene. 1.277>	Moenia Romanosque suo de nomine dicet.
<verg. aene. 1.278>	His ego nec metas rerum nec tempora pono,
<verg. aene. 1.279>	Imperium sine fine dedi. Quin aspera Iuno,
<verg. aene. 1.280>	Quae mare nunc terrasque metu caelumque fatigat,
<verg. aene. 1.281>	Consilia in melius referet mecumque fouebit
<verg. aene. 1.282>	Romanos, rerum dominos gentemque togatam.
<verg. aene. 1.283>	Sic placitum. Veniet lustris labentibus aetas,
<verg. aene. 1.284>	Cum domus Assaraci Phthiam clarasque Mycenas
<verg. aene. 1.285>	Seruitio premet ac uictis dominabitur Argis.
<verg. aene. 1.286>	Nascetur pulchra Troianus origine Caesar,
<verg. aene. 1.287>	Imperium Oceano, famam qui terminet astris,
<verg. aene. 1.288>	Iulius, a magno demissum nomen Iulo.
<verg. aene. 1.289>	Hunc tu olim caelo spoliis Orientis onustum
<verg. aene. 1.290>	Accipies secura; uocabitur hic quoque uotis.
<verg. aene. 1.291>	Aspera tum positis mitescent saecula bellis:
<verg. aene. 1.292>	Cana Fides et Vesta, Remo cum fratre Quirinus
<verg. aene. 1.293>	Iura dabunt; dirae ferro et compagibus artis
<verg. aene. 1.294>	Claudentur Belli portae; Furor impius intus
<verg. aene. 1.295>	Saeua sedens super arma et centum uinctus aenis
<verg. aene. 1.296>	Post tergum nodis fremet horridus ore cruento."
<verg. aene. 1.297>	Haec ait et Maia genitum demittit ab alto,
<verg. aene. 1.298>	Vt terrae utque nouae pateant Carthaginis arces
<verg. aene. 1.299>	Hospitio Teucris, ne fati nescia Dido
<verg. aene. 1.300>	Finibus arceret. Volat ille per aera magnum
<verg. aene. 1.301>	Remigio alarum ac Libyae citus adstitit oris.
<verg. aene. 1.302>	Et iam iussa facit ponuntque ferocia Poeni
<verg. aene. 1.303>	Corda uolente deo; in primis regina quietum
<verg. aene. 1.304>	Accipit in Teucros animum mentemque benignam.
<verg. aene. 1.305>	At pius Aeneas per noctem plurima uoluens,
<verg. aene. 1.306>	Vt primum lux alma datast, exire locosque
<verg. aene. 1.307>	Explorare nouos, quas uento accesserit oras,
<verg. aene. 1.308>	Qui teneant (nam inculta uidet), hominesne feraene,
<verg. aene. 1.309>	Quaerere constituit sociisque exacta referre.
<verg. aene. 1.310>	Classem in conuexo nemorum sub rupe cauata
<verg. aene. 1.311>	Arboribus clausam circum atque horrentibus umbris
<verg. aene. 1.312>	Occulit; ipse uno graditur comitatus Achate
<verg. aene. 1.313>	Bina manu lato crispans hastilia ferro.
<verg. aene. 1.314>	Cui mater media sese tulit obuia silua,
<verg. aene. 1.315>	Virginis os habitumque gerens et uirginis arma,
<verg. aene. 1.316>	Spartanae uel qualis equos Threissa fatigat
<verg. aene. 1.317>	Harpalyce uolucremque fuga praeuertitur Hebrum.
<verg. aene. 1.318>	Namque umeris de more habilem suspenderat arcum
<verg. aene. 1.319>	Venatrix dederatque comam diffundere uentis,
<verg. aene. 1.320>	Nuda genu nodoque sinus collecta fluentis.
<verg. aene. 1.321>	Ac prior "Heus" inquit "iuuenes, monstrate, mearum
<verg. aene. 1.322>	Vidistis si quam hic errantem forte sororum
<verg. aene. 1.323>	Succinctam pharetra et maculosae tegmine lyncis,
<verg. aene. 1.324>	Aut spumantis apri cursum clamore prementem."
<verg. aene. 1.325>	Sic Venus, et Veneris contra sic filius orsus:
<verg. aene. 1.326>	"Nulla tuarum audita mihi neque uisa sororum,
<verg. aene. 1.327>	O... quam te memorem, uirgo? namque haud tibi uoltus
<verg. aene. 1.328>	Mortalis, nec uox hominem sonat; o, dea certe
<verg. aene. 1.329>	(An Phoebi soror? an Nympharum sanguinis una?),
<verg. aene. 1.330>	Sis felix nostrumque leues, quaecumque, laborem
<verg. aene. 1.331>	Et quo sub caelo tandem, quibus orbis in oris
<verg. aene. 1.332>	Iactemur, doceas; ignari hominumque locorumque
<verg. aene. 1.333>	Erramus, uento huc uastis et fluctibus acti.
<verg. aene. 1.334>	Multa tibi ante aras nostra cadet hostia dextra."
<verg. aene. 1.335>	Tum Venus: "Haut equidem tali me dignor honore;
<verg. aene. 1.336>	Virginibus Tyriis mos est gestare pharetram
<verg. aene. 1.337>	Purpureoque alte suras uincire coturno.
<verg. aene. 1.338>	Punica regna uides, Tyrios et Agenoris urbem;
<verg. aene. 1.339>	Sed fines Libyci, genus intractabile bello.
<verg. aene. 1.340>	Imperium Dido Tyria regit urbe profecta,
<verg. aene. 1.341>	Germanum fugiens. Longa est iniuria, longae
<verg. aene. 1.342>	Ambages; sed summa sequar fastigia rerum.
<verg. aene. 1.343>	Huic coniunx Sychaeus erat, ditissimus agri
<verg. aene. 1.344>	Phoenicum et magno miserae dilectus amore,
<verg. aene. 1.345>	Cui pater intactam dederat primisque iugarat
<verg. aene. 1.346>	Ominibus. Sed regna Tyri germanus habebat
<verg. aene. 1.347>	Pygmalion, scelere ante alios immanior omnis.
<verg. aene. 1.348>	Quos inter medius uenit furor. Ille Sychaeum
<verg. aene. 1.349>	Impius ante aras atque auri caecus amore
<verg. aene. 1.350>	Clam ferro incautum superat, securus amorum
<verg. aene. 1.351>	Germanae; factumque diu celauit et aegram
<verg. aene. 1.352>	Multa malus simulans uana spe lusit amantem.
<verg. aene. 1.353>	Ipsa sed in somnis inhumati uenit imago
<verg. aene. 1.354>	Coniugis ora modis attollens pallida miris;
<verg. aene. 1.355>	Crudelis aras traiectaque pectora ferro
<verg. aene. 1.356>	Nudauit caecumque domus scelus omne retexit.
<verg. aene. 1.357>	Tum celerare fugam patriaque excedere suadet
<verg. aene. 1.358>	Auxiliumque uiae ueteres tellure recludit
<verg. aene. 1.359>	Thesauros, ignotum argenti pondus et auri.
<verg. aene. 1.360>	His commota fugam Dido sociosque parabat.
<verg. aene. 1.361>	Conueniunt quibus aut odium crudele tyranni
<verg. aene. 1.362>	Aut metus acer erat; nauis, quae forte paratae,
<verg. aene. 1.363>	Corripiunt onerantque auro. Portantur auari
<verg. aene. 1.364>	Pygmalionis opes pelago; dux femina facti.
<verg. aene. 1.365>	Deuenere locos, ubi nunc ingentia cernes
<verg. aene. 1.366>	Moenia surgentemque nouae Karthaginis arcem,
<verg. aene. 1.367>	Mercatique solum, facti de nomine Byrsam,
<verg. aene. 1.368>	Taurino quantum possent circumdare tergo.
<verg. aene. 1.369>	Sed uos qui tandem? quibus aut uenistis ab oris?
<verg. aene. 1.370>	Quoue tenetis iter?". Quaerenti talibus ille
<verg. aene. 1.371>	Suspirans imoque trahens a pectore uocem:
<verg. aene. 1.372>	"O dea, si prima repetens ab origine pergam
<verg. aene. 1.373>	Et uacet annalis nostrorum audire laborum,
<verg. aene. 1.374>	Ante diem clauso componet Vesper Olympo.
<verg. aene. 1.375>	Nos Troia antiqua, si uestras forte per auris
<verg. aene. 1.376>	Troiae nomen iit, diuersa per aequora uectos
<verg. aene. 1.377>	Forte sua Libycis tempestas appulit oris.
<verg. aene. 1.378>	Sum pius Aeneas, raptos qui ex hoste penates
<verg. aene. 1.379>	Classe ueho mecum, fama super aethera notus.
<verg. aene. 1.380>	Italiam quaero patriam et genus ab Ioue summo.
<verg. aene. 1.381>	Bis denis Phrygium conscendi nauibus aequor,
<verg. aene. 1.382>	Matre dea monstrante uiam data fata secutus;
<verg. aene. 1.383>	Vix septem conuolsae undis Euroque supersunt.
<verg. aene. 1.384>	Ipse ignotus, egens, Libyae deserta peragro,
<verg. aene. 1.385>	Europa atque Asia pulsus." Nec plura querentem
<verg. aene. 1.386>	Passa Venus medio sic interfata dolore est:
<verg. aene. 1.387>	"Quisquis es, haut, credo, inuisus caelestibus auras
<verg. aene. 1.388>	Vitalis carpis, Tyriam qui adueneris urbem.
<verg. aene. 1.389>	Perge modo atque hinc te reginae ad limina perfer.
<verg. aene. 1.390>	Namque tibi reduces socios classemque relatam
<verg. aene. 1.391>	Nuntio et in tutum uersis Aquilonibus actam,
<verg. aene. 1.392>	Ni frustra augurium uani docuere parentes.
<verg. aene. 1.393>	Aspice bis senos laetantis agmine cycnos,
<verg. aene. 1.394>	Aetheria quos lapsa plaga Iouis ales aperto
<verg. aene. 1.395>	Turbabat caelo; nunc terras ordine longo
<verg. aene. 1.396>	Aut capere aut captas iam despectare uidentur:
<verg. aene. 1.397>	Vt reduces illi ludunt stridentibus alis
<verg. aene. 1.398>	Et coetu cinxere polum cantusque dedere,
<verg. aene. 1.399>	Haut aliter puppesque tuae pubesque tuorum
<verg. aene. 1.400>	Aut portum tenet aut pleno subit ostia uelo.
<verg. aene. 1.401>	Perge modo et, qua te ducit uia, derige gressum."
<verg. aene. 1.402>	Dixit et auertens rosea ceruice refulsit
<verg. aene. 1.403>	Ambrosiaeque comae diuinum uertice odorem
<verg. aene. 1.404>	Spirauere; pedes uestis defluxit ad imos,
<verg. aene. 1.405>	Et uera incessu patuit dea. Ille ubi matrem
<verg. aene. 1.406>	Adgnouit, tali fugientem est uoce secutus:
<verg. aene. 1.407>	"Quid natum totiens, crudelis tu quoque, falsis
<verg. aene. 1.408>	Ludis imaginibus? cur dextrae iungere dextram
<verg. aene. 1.409>	Non datur ac ueras audire et reddere uoces?"
<verg. aene. 1.410>	Talibus incusat gressumque ad moenia tendit.
<verg. aene. 1.411>	At Venus obscuro gradientis aere saepsit
<verg. aene. 1.412>	Et multo nebulae circum dea fudit amictu,
<verg. aene. 1.413>	Cernere ne quis eos neu quis contingere posset
<verg. aene. 1.414>	Moliriue moram aut ueniendi poscere causas.
<verg. aene. 1.415>	Ipsa Paphum sublimis abit sedesque reuisit
<verg. aene. 1.416>	Laeta suas, ubi templum illi centumque Sabaeo
<verg. aene. 1.417>	Ture calent arae sertisque recentibus halant.
<verg. aene. 1.418>	Corripuere uiam interea, qua semita monstrat.
<verg. aene. 1.419>	Iamque ascendebant collem, qui plurimus urbi
<verg. aene. 1.420>	Imminet aduersasque aspectat desuper arces.
<verg. aene. 1.421>	Miratur molem Aeneas, magalia quondam,
<verg. aene. 1.422>	Miratur portas strepitumque et strata uiarum.
<verg. aene. 1.423>	Instant ardentes Tyrii: pars ducere muros
<verg. aene. 1.424>	Molirique arcem et manibus subuoluere saxa,
<verg. aene. 1.425>	Pars optare locum tecto et concludere sulco;
<verg. aene. 1.426>	Iura magistratusque legunt sanctumque senatum.
<verg. aene. 1.427>	Hic portus alii effodiunt, hic alta theatris
<verg. aene. 1.428>	Fundamenta locant alii immanisque columnas
<verg. aene. 1.429>	Rupibus excidunt, scaenis decora alta futuris.
<verg. aene. 1.430>	Qualis apes aestate noua per florea rura
<verg. aene. 1.431>	Exercet sub sole labor, cum gentis adultos
<verg. aene. 1.432>	Educunt fetus, aut cum liquentia mella
<verg. aene. 1.433>	Stipant et dulci distendunt nectare cellas,
<verg. aene. 1.434>	Aut onera accipiunt uenientum, aut agmine facto
<verg. aene. 1.435>	Ignauum fucos pecus a praesepibus arcent;
<verg. aene. 1.436>	Feruet opus redolentque thymo fragrantia mella.
<verg. aene. 1.437>	"O fortunati, quorum iam moenia surgunt!"
<verg. aene. 1.438>	Aeneas ait et fastigia suspicit urbis.
<verg. aene. 1.439>	Infert se saeptus nebula (mirabile dictu)
<verg. aene. 1.440>	Per medios miscetque uiris neque cernitur ulli.
<verg. aene. 1.441>	Lucus in urbe fuit media, laetissimus umbrae,
<verg. aene. 1.442>	Quo primum iactati undis et turbine Poeni
<verg. aene. 1.443>	Effodere loco signum, quod regia Iuno
<verg. aene. 1.444>	Monstrarat, caput acris equi; sic nam fore bello
<verg. aene. 1.445>	Egregiam et facilem uictu per saecula gentem.
<verg. aene. 1.446>	Hic templum Iunoni ingens Sidonia Dido
<verg. aene. 1.447>	Condebat, donis opulentum et numine diuae,
<verg. aene. 1.448>	Aerea cui gradibus surgebant limina nexaeque
<verg. aene. 1.449>	Aere trabes, foribus cardo stridebat aenis.
<verg. aene. 1.450>	Hoc primum in luco noua res oblata timorem
<verg. aene. 1.451>	Leniit, hic primum Aeneas sperare salutem
<verg. aene. 1.452>	Ausus et adflictis melius confidere rebus.
<verg. aene. 1.453>	Namque sub ingenti lustrat dum singula templo
<verg. aene. 1.454>	Reginam opperiens, dum quae fortuna sit urbi
<verg. aene. 1.455>	Artificumque manus inter se operumque laborem
<verg. aene. 1.456>	Miratur, uidet Iliacas ex ordine pugnas
<verg. aene. 1.457>	Bellaque iam fama totum uulgata per orbem,
<verg. aene. 1.458>	Atridas Priamumque et saeuum ambobus Achillem.
<verg. aene. 1.459>	Constitit et lacrimans "quis iam locus" inquit, "Achate,
<verg. aene. 1.460>	Quae regio in terris nostri non plena laboris?
<verg. aene. 1.461>	En Priamus. Sunt hic etiam sua praemia laudi,
<verg. aene. 1.462>	Sunt lacrimae rerum et mentem mortalia tangunt.
<verg. aene. 1.463>	Solue metus; feret haec aliquam tibi fama salutem."
<verg. aene. 1.464>	Sic ait atque animum pictura pascit inani
<verg. aene. 1.465>	Multa gemens largoque umectat flumine uoltum.
<verg. aene. 1.466>	Namque uidebat uti bellantes Pergama circum
<verg. aene. 1.467>	Hac fugerent Grai, premeret Troiana iuuentus,
<verg. aene. 1.468>	Hac Phryges, instaret curru cristatus Achilles.
<verg. aene. 1.469>	Nec procul hinc Rhessi niueis tentoria uelis
<verg. aene. 1.470>	Adgnoscit lacrimans, primo quae prodita somno
<verg. aene. 1.471>	Tydides multa uastabat caede cruentus,
<verg. aene. 1.472>	Ardentisque auertit equos in castra prius quam
<verg. aene. 1.473>	Pabula gustassent Troiae Xanthumque bibissent.
<verg. aene. 1.474>	Parte alia fugiens amissis Troilus armis,
<verg. aene. 1.475>	Infelix puer atque impar congressus Achilli,
<verg. aene. 1.476>	Fertur equis curruque haeret resupinus inani,
<verg. aene. 1.477>	Lora tenens tamen; huic ceruixque comaeque trahuntur
<verg. aene. 1.478>	Per terram, et uersa puluis inscribitur hasta.
<verg. aene. 1.479>	Interea ad templum non aequae Palladis ibant
<verg. aene. 1.480>	Crinibus Iliades passis peplumque ferebant
<verg. aene. 1.481>	Suppliciter, tristes et tunsae pectora palmis;
<verg. aene. 1.482>	Diua solo fixos oculos auersa tenebat.
<verg. aene. 1.483>	Ter circum Iliacos raptauerat Hectora muros
<verg. aene. 1.484>	Exanimumque auro corpus uendebat Achilles.
<verg. aene. 1.485>	Tum uero ingentem gemitum dat pectore ab imo,
<verg. aene. 1.486>	Vt spolia, ut currus, utque ipsum corpus amici
<verg. aene. 1.487>	Tendentemque manus Priamum conspexit inermis.
<verg. aene. 1.488>	Se quoque principibus permixtum agnouit Achiuis,
<verg. aene. 1.489>	Eoasque acies et nigri Memnonis arma.
<verg. aene. 1.490>	Ducit Amazonidum lunatis agmina peltis
<verg. aene. 1.491>	Penthesilea furens mediisque in milibus ardet,
<verg. aene. 1.492>	Aurea subnectens exsertae cingula mammae
<verg. aene. 1.493>	Bellatrix, audetque uiris concurrere uirgo.
<verg. aene. 1.494>	Haec dum Dardanio Aeneae miranda uidentur,
<verg. aene. 1.495>	Dum stupet obtutuque haeret defixus in uno,
<verg. aene. 1.496>	Regina ad templum, forma pulcherrima Dido,
<verg. aene. 1.497>	Incessit magna iuuenum stipante caterua.
<verg. aene. 1.498>	Qualis in Eurotae ripis aut per iuga Cynthi
<verg. aene. 1.499>	Exercet Diana choros, quam mille secutae
<verg. aene. 1.500>	Hinc atque hinc glomerantur Oreades; illa pharetram
<verg. aene. 1.501>	Fert umero gradiensque deas supereminet omnis
<verg. aene. 1.502>	(Latonae tacitum pertemptant gaudia pectus):
<verg. aene. 1.503>	Talis erat Dido, talem se laeta ferebat
<verg. aene. 1.504>	Per medios instans operi regnisque futuris.
<verg. aene. 1.505>	Tum foribus diuae, media testudine templi,
<verg. aene. 1.506>	Saepta armis solioque alte subnixa resedit.
<verg. aene. 1.507>	Iura dabat legesque uiris operumque laborem
<verg. aene. 1.508>	Partibus aequabat iustis aut sorte trahebat:
<verg. aene. 1.509>	Cum subito Aeneas concursu accedere magno
<verg. aene. 1.510>	Anthea Sergestumque uidet fortemque Cloanthum
<verg. aene. 1.511>	Teucrorumque alios, ater quos aequore turbo
<verg. aene. 1.512>	Dispulerat penitusque alias auexerat oras.
<verg. aene. 1.513>	Obstipuit simul ipse, simul percussus Achates
<verg. aene. 1.514>	Laetitiaque metuque; auidi coniungere dextras
<verg. aene. 1.515>	Ardebant, sed res animos incognita turbat.
<verg. aene. 1.516>	Dissimulant et nube caua speculantur amicti
<verg. aene. 1.517>	Quae fortuna uiris, classem quo litore linquant,
<verg. aene. 1.518>	Quid ueniant: cunctis nam lecti nauibus ibant
<verg. aene. 1.519>	Orantes ueniam et templum clamore petebant.
<verg. aene. 1.520>	Postquam introgressi et coram data copia fandi,
<verg. aene. 1.521>	Maximus Ilioneus placido sic pectore coepit:
<verg. aene. 1.522>	"O regina, nouam cui condere Iuppiter urbem
<verg. aene. 1.523>	Iustitiaque dedit gentis frenare superbas,
<verg. aene. 1.524>	Troes te miseri, uentis maria omnia uecti,
<verg. aene. 1.525>	Oramus: prohibe infandos a nauibus ignis,
<verg. aene. 1.526>	Parce pio generi et propius res aspice nostras.
<verg. aene. 1.527>	Non nos aut ferro Libycos populare penatis
<verg. aene. 1.528>	Venimus aut raptas ad litora uertere praedas;
<verg. aene. 1.529>	Non ea uis animo nec tanta superbia uictis.
<verg. aene. 1.530>	Est locus, Hesperiam Grai cognomine dicunt,
<verg. aene. 1.531>	Terra antiqua, potens armis atque ubere glebae;
<verg. aene. 1.532>	Oenotri coluere uiri; nunc fama minores
<verg. aene. 1.533>	Italiam dixisse ducis de nomine gentem.
<verg. aene. 1.534>	Hic cursus fuit,
<verg. aene. 1.535>	Cum subito adsurgens fluctu nimbosus Orion
<verg. aene. 1.536>	In uada caeca tulit penitusque procacibus Austris
<verg. aene. 1.537>	Perque undas superante salo perque inuia saxa
<verg. aene. 1.538>	Dispulit: huc pauci uestris adnauimus oris.
<verg. aene. 1.539>	Quod genus hoc hominum? quaeue hunc tam barbara morem
<verg. aene. 1.540>	Permittit patria? hospitio prohibemur harenae;
<verg. aene. 1.541>	Bella cient primaque uetant consistere terra.
<verg. aene. 1.542>	Si genus humanum et mortalia temnitis arma,
<verg. aene. 1.543>	At sperate deos memores fandi atque nefandi.
<verg. aene. 1.544>	Rex erat Aeneas nobis, quo iustior alter
<verg. aene. 1.545>	Nec pietate fuit nec bello maior et armis.
<verg. aene. 1.546>	Quem si fata uirum seruant, si uescitur aura
<verg. aene. 1.547>	Aetheria neque adhuc crudelibus occubat umbris,
<verg. aene. 1.548>	Non metus, officio nec te certasse priorem
<verg. aene. 1.549>	Paeniteat. Sunt et Siculis regionibus urbes
<verg. aene. 1.550>	Armaque, Troianoque a sanguine clarus Acestes.
<verg. aene. 1.551>	Quassatam uentis liceat subducere classem
<verg. aene. 1.552>	Et siluis aptare trabes et stringere remos,
<verg. aene. 1.553>	Si datur Italiam sociis et rege recepto
<verg. aene. 1.554>	Tendere, ut Italiam laeti Latiumque petamus;
<verg. aene. 1.555>	Sin absumpta salus et te, pater optime Teucrum,
<verg. aene. 1.556>	Pontus habet Libyae nec spes iam restat Iuli,
<verg. aene. 1.557>	At freta Sicaniae saltem sedesque paratas,
<verg. aene. 1.558>	Vnde huc aduecti, regemque petamus Acesten."
<verg. aene. 1.559>	Talibus Ilioneus; cuncti simul ore fremebant
<verg. aene. 1.560>	Dardanidae.
<verg. aene. 1.561>	Tum breuiter Dido uoltum demissa profatur:
<verg. aene. 1.562>	"Soluite corde metum, Teucri, secludite curas.
<verg. aene. 1.563>	Res dura et regni nouitas me talia cogunt
<verg. aene. 1.564>	Moliri et late finis custode tueri.
<verg. aene. 1.565>	Quis genus Aeneadum, quis Troiae nesciat urbem
<verg. aene. 1.566>	Virtutesque uirosque aut tanti incendia belli?
<verg. aene. 1.567>	Non obtunsa adeo gestamus pectora Poeni,
<verg. aene. 1.568>	Nec tam auersus equos Tyria Sol iungit ab urbe.
<verg. aene. 1.569>	Seu uos Hesperiam magnam Saturniaque arua
<verg. aene. 1.570>	Siue Erycis finis regemque optatis Acesten,
<verg. aene. 1.571>	Auxilio tutos dimittam opibusque iuuabo.
<verg. aene. 1.572>	Voltis et his mecum pariter considere regnis:
<verg. aene. 1.573>	Vrbem quam statuo, uestra est; subducite nauis;
<verg. aene. 1.574>	Tros Tyriusque mihi nullo discrimine agetur.
<verg. aene. 1.575>	Atque utinam rex ipse Noto compulsus eodem
<verg. aene. 1.576>	Adforet Aeneas! Equidem per litora certos
<verg. aene. 1.577>	Dimittam et Libyae lustrare extrema iubebo,
<verg. aene. 1.578>	Si quibus eiectus siluis aut urbibus errat."
<verg. aene. 1.579>	His animum arrecti dictis et fortis Achates
<verg. aene. 1.580>	Et pater Aeneas iamdudum erumpere nubem
<verg. aene. 1.581>	Ardebant. Prior Aenean compellat Achates:
<verg. aene. 1.582>	"Nate dea, quae nunc animo sententia surgit?
<verg. aene. 1.583>	Omnia tuta uides, classem sociosque receptos.
<verg. aene. 1.584>	Vnus abest, medio in fluctu quem uidimus ipsi
<verg. aene. 1.585>	Submersum; dictis respondent cetera matris."
<verg. aene. 1.586>	Vix ea fatus erat cum circumfusa repente
<verg. aene. 1.587>	Scindit se nubes et in aethera purgat apertum.
<verg. aene. 1.588>	Restitit Aeneas claraque in luce refulsit
<verg. aene. 1.589>	Os umerosque deo similis; namque ipsa decoram
<verg. aene. 1.590>	Caesariem nato genetrix lumenque iuuentae
<verg. aene. 1.591>	Purpureum et laetos oculis adflarat honores:
<verg. aene. 1.592>	Quale manus addunt ebori decus aut ubi flauo
<verg. aene. 1.593>	Argentum Pariusue lapis circumdatur auro.
<verg. aene. 1.594>	Tum sic reginam adloquitur cunctisque repente
<verg. aene. 1.595>	Improuisus ait: "Coram, quem quaeritis, adsum
<verg. aene. 1.596>	Troius Aeneas, Libycis ereptus ab undis.
<verg. aene. 1.597>	O sola infandos Troiae miserata labores,
<verg. aene. 1.598>	Quae nos, reliquias Danaum, terraeque marisque
<verg. aene. 1.599>	Omnibus exhaustos iam casibus, omnium egenos,
<verg. aene. 1.600>	Vrbe, domo socias, grates persoluere dignas
<verg. aene. 1.601>	Non opis est nostrae, Dido, nec quicquid ubique est
<verg. aene. 1.602>	Gentis Dardaniae, magnum quae sparsa per orbem.
<verg. aene. 1.603>	Di tibi, si qua pios respectant numina, si quid
<verg. aene. 1.604>	Vsquam iustitiae est et mens sibi conscia recti,
<verg. aene. 1.605>	Praemia digna ferant. Quae te tam laeta tulerunt
<verg. aene. 1.606>	Saecula? qui tanti talem genuere parentes?
<verg. aene. 1.607>	In freta dum fluuii current, dum montibus umbrae
<verg. aene. 1.608>	Lustrabunt conuexa, polus dum sidera pascet,
<verg. aene. 1.609>	Semper honos nomenque tuum laudesque manebunt,
<verg. aene. 1.610>	Quae me cumque uocant terrae." Sic fatus amicum
<verg. aene. 1.611>	Ilionea petit dextra laeuaque Serestum,
<verg. aene. 1.612>	Post alios, fortemque Gyan fortemque Cloanthum.
<verg. aene. 1.613>	Obstipuit primo aspectu Sidonia Dido,
<verg. aene. 1.614>	Casu deinde uiri tanto, et sic ore locuta est:
<verg. aene. 1.615>	"Quis te, nate dea, per tanta pericula casus
<verg. aene. 1.616>	Insequitur? quae uis immanibus applicat oris?
<verg. aene. 1.617>	Tune ille Aeneas quem Dardanio Anchisae
<verg. aene. 1.618>	Alma Venus Phrygii genuit Simoentis ad undam?
<verg. aene. 1.619>	Atque equidem Teucrum memini Sidona uenire
<verg. aene. 1.620>	Finibus expulsum patriis, noua regna petentem
<verg. aene. 1.621>	Auxilio Beli; genitor tum Belus opimam
<verg. aene. 1.622>	Vastabat Cyprum et uictor dicione tenebat.
<verg. aene. 1.623>	Tempore iam ex illo casus mihi cognitus urbis
<verg. aene. 1.624>	Troianae nomenque tuum regesque Pelasgi.
<verg. aene. 1.625>	Ipse hostis Teucros insigni laude ferebat
<verg. aene. 1.626>	Seque ortum antiqua Teucrorum a stirpe uolebat.
<verg. aene. 1.627>	Quare agite, o tectis, iuuenes, succedite nostris.
<verg. aene. 1.628>	Me quoque per multos similis fortuna labores
<verg. aene. 1.629>	Iactatam hac demum uoluit consistere terra.
<verg. aene. 1.630>	Non ignara mali miseris succurrere disco."
<verg. aene. 1.631>	Sic memorat; simul Aenean in regia ducit
<verg. aene. 1.632>	Tecta, simul diuom templis indicit honorem.
<verg. aene. 1.633>	Nec minus interea sociis ad litora mittit
<verg. aene. 1.634>	Viginti tauros, magnorum horrentia centum
<verg. aene. 1.635>	Terga suum, pinguis centum cum matribus agnos,
<verg. aene. 1.636>	Munera laetitiamque dii.
<verg. aene. 1.637>	At domus interior regali splendida luxu
<verg. aene. 1.638>	Instruitur, mediisque parant conuiuia tectis:
<verg. aene. 1.639>	Arte laboratae uestes ostroque superbo,
<verg. aene. 1.640>	Ingens argentum mensis caelataque in auro
<verg. aene. 1.641>	Fortia facta patrum, series longissima rerum
<verg. aene. 1.642>	Per tot ducta uiros antiquae ab origine gentis.
<verg. aene. 1.643>	Aeneas (neque enim patrius consistere mentem
<verg. aene. 1.644>	Passus amor) rapidum ad nauis praemittit Achaten,
<verg. aene. 1.645>	Ascanio ferat haec ipsumque ad moenia ducat;
<verg. aene. 1.646>	Omnis in Ascanio cari stat cura parentis.
<verg. aene. 1.647>	Munera praeterea Iliacis erepta ruinis
<verg. aene. 1.648>	Ferre iubet, pallam signis auroque rigentem
<verg. aene. 1.649>	Et circumtextum croceo uelamen acantho,
<verg. aene. 1.650>	Ornatus Argiuae Helenae, quos illa Mycenis,
<verg. aene. 1.651>	Pergama cum peteret inconcessosque hymenaeos,
<verg. aene. 1.652>	Extulerat, matris Ledae mirabile donum;
<verg. aene. 1.653>	Praeterea sceptrum, Ilione quod gesserat olim,
<verg. aene. 1.654>	Maxima natarum Priami colloque monile
<verg. aene. 1.655>	Bacatum et duplicem gemmis auroque coronam.
<verg. aene. 1.656>	Haec celerans iter ad nauis tendebat Achates.
<verg. aene. 1.657>	At Cytherea nouas artes, noua pectore uersat
<verg. aene. 1.658>	Consilia, ut faciem mutatus et ora Cupido
<verg. aene. 1.659>	Pro dulci Ascanio ueniat donisque furentem
<verg. aene. 1.660>	Incendat reginam atque ossibus implicet ignem.
<verg. aene. 1.661>	Quippe domum timet ambiguam Tyriosque bilinguis;
<verg. aene. 1.662>	Vrit atrox Iuno et sub noctem cura recursat.
<verg. aene. 1.663>	Ergo his aligerum dictis adfatur Amorem:
<verg. aene. 1.664>	"Nate, meae uires, mea magna potentia, solus
<verg. aene. 1.665>	Nate patris summi qui tela Typhoia temnis,
<verg. aene. 1.666>	Ad te confugio et supplex tua numina posco.
<verg. aene. 1.667>	Frater ut Aeneas pelago tuus omnia circum
<verg. aene. 1.668>	Litora iactetur odiis Iunonis acerbae,
<verg. aene. 1.669>	Nota tibi, et nostro doluisti saepe dolore.
<verg. aene. 1.670>	Nunc Phoenissa tenet Dido blandisque moratur
<verg. aene. 1.671>	Vocibus, et uereor quo se Iunonia uertant
<verg. aene. 1.672>	Hospitia: haut tanto cessabit cardine rerum.
<verg. aene. 1.673>	Quocirca capere ante dolis et cingere flamma
<verg. aene. 1.674>	Reginam meditor, ne quo se numine mutet,
<verg. aene. 1.675>	Sed magno Aeneae mecum teneatur amore.
<verg. aene. 1.676>	Qua facere id possis nostram nunc accipe mentem:
<verg. aene. 1.677>	Regius accitu cari genitoris ad urbem
<verg. aene. 1.678>	Sidoniam puer ire parat, mea maxima cura,
<verg. aene. 1.679>	Dona ferens pelago et flammis restantia Troiae;
<verg. aene. 1.680>	Hunc ego sopitum somno super alta Cythera
<verg. aene. 1.681>	Aut super Idalium sacrata sede recondam,
<verg. aene. 1.682>	Ne qua scire dolos mediusue occurrere possit.
<verg. aene. 1.683>	Tu faciem illius noctem non amplius unam
<verg. aene. 1.684>	Falle dolo et notos pueri puer indue uultus,
<verg. aene. 1.685>	Vt, cum te gremio accipiet laetissima Dido
<verg. aene. 1.686>	Regalis inter mensas laticemque Lyaeum,
<verg. aene. 1.687>	Cum dabit amplexus atque oscula dulcia figet,
<verg. aene. 1.688>	Occultum inspires ignem fallasque ueneno."
<verg. aene. 1.689>	Paret Amor dictis carae genetricis et alas
<verg. aene. 1.690>	Exuit et gressu gaudens incedit Iuli.
<verg. aene. 1.691>	At Venus Ascanio placidam per membra quietem
<verg. aene. 1.692>	Inrigat et fotum gremio dea tollit in altos
<verg. aene. 1.693>	Idaliae lucos, ubi mollis amaracus illum
<verg. aene. 1.694>	Floribus et dulci adspirans complectitur umbra.
<verg. aene. 1.695>	Iamque ibat dicto parens et dona Cupido
<verg. aene. 1.696>	Regia portabat Tyriis duce laetus Achate.
<verg. aene. 1.697>	Cum uenit, aulaeis iam se regina superbis
<verg. aene. 1.698>	Aurea composuit sponda mediamque locauit;
<verg. aene. 1.699>	Iam pater Aeneas et iam Troiana iuuentus
<verg. aene. 1.700>	Conueniunt stratoque super discumbitur ostro.
<verg. aene. 1.701>	Dant manibus famuli lymphas Cereremque canistris
<verg. aene. 1.702>	Expediunt tonsisque ferunt mantelia uillis.
<verg. aene. 1.703>	Quinquaginta intus famulae, quibus ordine longam
<verg. aene. 1.704>	Cura penum struere et flammis adolere penatis;
<verg. aene. 1.705>	Centum aliae totidemque pares aetate ministri,
<verg. aene. 1.706>	Qui dapibus mensas onerent et pocula ponant.
<verg. aene. 1.707>	Nec non et Tyrii per limina laeta frequentes
<verg. aene. 1.708>	Conuenere; toris iussi discumbere pictis
<verg. aene. 1.709>	Mirantur dona Aeneae, mirantur Iulum
<verg. aene. 1.710>	Flagrantisque dei uultus simulataque uerba
<verg. aene. 1.711>	Pallamque et pictum croceo uelamen acantho.
<verg. aene. 1.712>	Praecipue infelix, pesti deuota futurae,
<verg. aene. 1.713>	Expleri mentem nequit ardescitque tuendo
<verg. aene. 1.714>	Phoenissa et pariter puero donisque mouetur.
<verg. aene. 1.715>	Ille ubi complexu Aeneae colloque pependit
<verg. aene. 1.716>	Et magnum falsi impleuit genitoris amorem,
<verg. aene. 1.717>	Reginam petit. Haec oculis, haec pectore toto
<verg. aene. 1.718>	Haeret et interdum gremio fouet inscia Dido
<verg. aene. 1.719>	Insidat quantus miserae deus. At memor ille
<verg. aene. 1.720>	Matris Acidaliae paulatim abolere Sychaeum
<verg. aene. 1.721>	Incipit et uiuo temptat praeuertere amore
<verg. aene. 1.722>	Iam pridem resides animos desuetaque corda.
<verg. aene. 1.723>	Postquam prima quies epulis mensaeque remotae,
<verg. aene. 1.724>	Crateras magnos statuunt et uina coronant.
<verg. aene. 1.725>	Fit strepitus tectis uocemque per ampla uolutant
<verg. aene. 1.726>	Atria; dependent lychni laquearibus aureis
<verg. aene. 1.727>	Incensi et noctem flammis funalia uincunt.
<verg. aene. 1.728>	Hic regina grauem gemmis auroque poposcit
<verg. aene. 1.729>	Impleuitque mero pateram, quam Belus et omnes
<verg. aene. 1.730>	A Belo soliti; tum facta silentia tectis:
<verg. aene. 1.731>	"Iuppiter (hospitibus nam te dare iura locuntur)
<verg. aene. 1.732>	Hunc laetum Tyriisque diem Troiaque profectis
<verg. aene. 1.733>	Esse uelis nostrosque huius meminisse minores.
<verg. aene. 1.734>	Adsit laetitiae Bacchus dator et bona Iuno;
<verg. aene. 1.735>	Et uos o coetum, Tyrii, celebrate fauentes."
<verg. aene. 1.736>	Dixit et in mensam laticum libauit honorem
<verg. aene. 1.737>	Primaque libato summo tenus attigit ore;
<verg. aene. 1.738>	Tum Bitiae dedit increpitans; ille impiger hausit
<verg. aene. 1.739>	Spumantem pateram et pleno se proluit auro;
<verg. aene. 1.740>	Post alii proceres. Cithara crinitus Iopas
<verg. aene. 1.741>	Personat aurata, docuit quem maximus Atlans.
<verg. aene. 1.742>	Hic canit errantem lunam solisque labores,
<verg. aene. 1.743>	Vnde hominum genus et pecudes, unde imber et ignes,
<verg. aene. 1.744>	Arcturum pluuiasque Hyadas geminosque Triones,
<verg. aene. 1.745>	Quid tantum Oceano properent se tingere soles
<verg. aene. 1.746>	Hiberni uel quae tardis mora noctibus obstet;
<verg. aene. 1.747>	Ingeminant plausu Tyrii Troesque secuntur.
<verg. aene. 1.748>	Nec non et uario noctem sermone trahebat
<verg. aene. 1.749>	Infelix Dido longumque bibebat amorem,
<verg. aene. 1.750>	Multa super Priamo rogitans, super Hectore multa;
<verg. aene. 1.751>	Nunc quibus Aurorae uenisset filius armis,
<verg. aene. 1.752>	Nunc quales Diomedis equi, nunc quantus Achilles.
<verg. aene. 1.753>	"Immo age et a prima dic, hospes, origine nobis
<verg. aene. 1.754>	Insidias" inquit, "Danaum casusque tuorum
<verg. aene. 1.755>	Erroresque tuos; nam te iam septima portat
<verg. aene. 1.756>	Omnibus errantem terris et fluctibus aestas."
<verg. aene. 2.1>	Conticuere omnes intentique ora tenebant;
<verg. aene. 2.2>	Inde toro pater Aeneas sic orsus ab alto:
<verg. aene. 2.3>	"Infandum, regina, iubes renouare dolorem,
<verg. aene. 2.4>	Troianas ut opes et lamentabile regnum
<verg. aene. 2.5>	Eruerint Danai, quaeque ipse miserrima uidi
<verg. aene. 2.6>	Et quorum pars magna fui. Quis talia fando
<verg. aene. 2.7>	Myrmidonum Dolopumue aut duri miles Vlixi
<verg. aene. 2.8>	Temperet a lacrimis? et iam nox umida caelo
<verg. aene. 2.9>	Praecipitat suadentque cadentia sidera somnos.
<verg. aene. 2.10>	Sed si tantus amor casus cognoscere nostros
<verg. aene. 2.11>	Et breuiter Troiae supremum audire laborem,
<verg. aene. 2.12>	Quamquam animus meminisse horret luctuque refugit,
<verg. aene. 2.13>	Incipiam. Fracti bello fatisque repulsi
<verg. aene. 2.14>	Ductores Danaum, tot iam labentibus annis,
<verg. aene. 2.15>	Instar montis equum diuina Palladis arte
<verg. aene. 2.16>	Aedificant sectaque intexunt abiete costas:
<verg. aene. 2.17>	Votum pro reditu simulant; ea fama uagatur.
<verg. aene. 2.18>	Huc delecta uirum sortiti corpora furtim
<verg. aene. 2.19>	Includunt caeco lateri penitusque cauernas
<verg. aene. 2.20>	Ingentis uterumque armato milite complent.
<verg. aene. 2.21>	Est in conspectu Tenedos, notissima fama
<verg. aene. 2.22>	Insula, diues opum Priami dum regna manebant,
<verg. aene. 2.23>	Nunc tantum sinus et statio male fida carinis:
<verg. aene. 2.24>	Huc se prouecti deserto in litore condunt.
<verg. aene. 2.25>	Nos abiisse rati et uento petiisse Mycenas.
<verg. aene. 2.26>	Ergo omnis longo soluit se Teucria luctu.
<verg. aene. 2.27>	Panduntur portae; iuuat ire et Dorica castra
<verg. aene. 2.28>	Desertosque uidere locos litusque relictum.
<verg. aene. 2.29>	Hic Dolopum manus, hic saeuus tendebat Achilles,
<verg. aene. 2.30>	Classibus hic locus, hic acie certare solebant.
<verg. aene. 2.31>	Pars stupet innuptae donum exitiale Mineruae
<verg. aene. 2.32>	Et molem mirantur equi; primusque Thymoetes
<verg. aene. 2.33>	Duci intra muros hortatur et arce locari,
<verg. aene. 2.34>	Siue dolo seu iam Troiae sic fata ferebant.
<verg. aene. 2.35>	At Capys et quorum melior sententia menti
<verg. aene. 2.36>	Aut pelago Danaum insidias suspectaque dona
<verg. aene. 2.37>	Praecipitare iubent subiectisque urere flammis,
<verg. aene. 2.38>	Aut terebrare cauas uteri et temptare latebras.
<verg. aene. 2.39>	Scinditur incertum studia in contraria uulgus.
<verg. aene. 2.40>	Primus ibi ante omnis, magna comitante caterua,
<verg. aene. 2.41>	Laocoon ardens summa decurrit ab arce
<verg. aene. 2.42>	Et procul: "O miseri, quae tanta insania, ciues?
<verg. aene. 2.43>	Creditis auectos hostis? aut ulla putatis
<verg. aene. 2.44>	Dona carere dolis Danaum? sic notus Vlixes?
<verg. aene. 2.45>	Aut hoc inclusi ligno occultantur Achiui,
<verg. aene. 2.46>	Aut haec in nostros fabricata est machina muros
<verg. aene. 2.47>	Inspectura domos uenturaque desuper urbi,
<verg. aene. 2.48>	Aut aliquis latet error: equo ne credite, Teucri.
<verg. aene. 2.49>	Quidquid id est, timeo Danaos et dona ferentis."
<verg. aene. 2.50>	Sic fatus ualidis ingentem uiribus hastam
<verg. aene. 2.51>	In latus inque feri curuam compagibus aluum
<verg. aene. 2.52>	Contorsit. Stetit illa tremens, uteroque recusso
<verg. aene. 2.53>	Insonuere cauae gemitumque dedere cauernae.
<verg. aene. 2.54>	Et, si fata deum, si mens non laeua fuisset,
<verg. aene. 2.55>	Impulerat ferro Argolicas foedare latebras,
<verg. aene. 2.56>	Troiaque nunc staret, Priamique arx alta maneres.
<verg. aene. 2.57>	Ecce, manus iuuenem interea post terga reuinctum
<verg. aene. 2.58>	Pastores magno ad regem clamore trahebant
<verg. aene. 2.59>	Dardanidae, qui se ignotum uenientibus ultro,
<verg. aene. 2.60>	Hoc ipsum ut strueret Troiamque aperiret Achiuis,
<verg. aene. 2.61>	Obtulerat, fidens animi atque in utrumque paratus,
<verg. aene. 2.62>	Seu uersare dolos seu certae occumbere morti.
<verg. aene. 2.63>	Vndique uisendi studio Troiana iuuentus
<verg. aene. 2.64>	Circumfusa ruit certantque illudere capto.
<verg. aene. 2.65>	Accipe nunc Danaum insidias et crimine ab uno
<verg. aene. 2.66>	Disce omnis.
<verg. aene. 2.67>	Namque ut conspectu in medio turbatus, inermis,
<verg. aene. 2.68>	Constitit atque oculis Phrygia agmina circumspexit:
<verg. aene. 2.69>	"Heu, quae nunc tellus" inquit "quae me aequora possunt
<verg. aene. 2.70>	Accipere? aut quid iam misero mihi denique restat,
<verg. aene. 2.71>	Cui neque apud Danaos usquam locus, et super ipsi
<verg. aene. 2.72>	Dardanidae infensi poenas cum sanguine poscunt?"
<verg. aene. 2.73>	Quo gemitu conuersi animi compressus et omnis
<verg. aene. 2.74>	Impetus. Hortamur fari quo sanguine cretus
<verg. aene. 2.75>	Quidue ferat; memoret quae sit fiducia capto.
<verg. aene. 2.76>	Ille haec deposita tandem formidine fatur:
<verg. aene. 2.77>	"Cuncta equidem tibi, rex, fuerit quodcumque, fatebor
<verg. aene. 2.78>	Vera" inquit; "neque me Argolica de gente negabo;
<verg. aene. 2.79>	Hoc primum; nec, si miserum fortuna Sinonem
<verg. aene. 2.80>	Finxit, uanum etiam mendacemque improba finget.
<verg. aene. 2.81>	Fando aliquod si forte tuas peruenit ad auris
<verg. aene. 2.82>	Belidae nomen Palamedis et incluta fama
<verg. aene. 2.83>	Gloria, quem falsa sub proditione Pelasgi
<verg. aene. 2.84>	Insontem infando indicio, quia bella uetabat,
<verg. aene. 2.85>	Demisere neci, nunc cassum lumine lugent:
<verg. aene. 2.86>	Illi me comitem et consanguinitate propinquum
<verg. aene. 2.87>	Pauper in arma pater primis huc misit ab annis.
<verg. aene. 2.88>	Dum stabat regno incolumis regumque uigebat
<verg. aene. 2.89>	Conciliis, et nos aliquod nomenque decusque
<verg. aene. 2.90>	Gessimus. Inuidia postquam pellacis Vlixi
<verg. aene. 2.91>	(Haut ignota loquor) superis concessit ab oris,
<verg. aene. 2.92>	Adflictus uitam in tenebris luctuque trahebam
<verg. aene. 2.93>	Et casum insontis mecum indignabar amici.
<verg. aene. 2.94>	Nec tacui demens et me, fors si qua tulisset,
<verg. aene. 2.95>	Si patrios umquam remeassem uictor ad Argos,
<verg. aene. 2.96>	Promisi ultorem et uerbis odia aspera moui.
<verg. aene. 2.97>	Hinc mihi prima mali labes, hinc semper Vlixes
<verg. aene. 2.98>	Criminibus terrere nouis, hinc spargere uoces
<verg. aene. 2.99>	In uulgum ambiguas et quaerere conscius arma.
<verg. aene. 2.100>	Nec requieuit enim, donec Calchante ministro...
<verg. aene. 2.101>	Sed quid ego haec autem nequiquam ingrata reuoluo,
<verg. aene. 2.102>	Quidue moror? si omnis uno ordine habetis Achiuos
<verg. aene. 2.103>	Idque audire sat est, iamdudum sumite poenas:
<verg. aene. 2.104>	Hoc Ithacus uelit et magno mercentur Atridae."
<verg. aene. 2.105>	Tum uero ardemus scitari et quaerere causas,
<verg. aene. 2.106>	Ignari scelerum tantorum artisque Pelasgae.
<verg. aene. 2.107>	Prosequitur pauitans et ficto pectore fatur:
<verg. aene. 2.108>	"Saepe fugam Danai Troia cupiere relicta
<verg. aene. 2.109>	Moliri et longo fessi discedere bello;
<verg. aene. 2.110>	Fecissentque utinam! Saepe illos aspera ponti
<verg. aene. 2.111>	Interclusit hiems et terruit Auster euntis.
<verg. aene. 2.112>	Praecipue cum iam hic trabibus contextus acernis
<verg. aene. 2.113>	Staret equus toto sonuerunt aethere nimbi.
<verg. aene. 2.114>	Suspensi Eurypylum scitantem oracula Phoebi
<verg. aene. 2.115>	Mittimus, isque adytis haec tristia dicta reportat:
<verg. aene. 2.116>	"Sanguine placastis uentos et uirgine caesa,
<verg. aene. 2.117>	Cum primum Iliacas, Danai, uenistis ad oras:
<verg. aene. 2.118>	Sanguine quaerendi reditus animaque litandum
<verg. aene. 2.119>	Argolica." Vulgi quae uox ut uenit ad auris,
<verg. aene. 2.120>	Obstipuere animi gelidusque per ima cucurrit
<verg. aene. 2.121>	Ossa tremor, cui fata parent, quem poscat Apollo.
<verg. aene. 2.122>	Hic Ithacus uatem magno Calchanta tumultu
<verg. aene. 2.123>	Protrahit in medios: quae sint ea numina diuum
<verg. aene. 2.124>	Flagitat. Et mihi iam multi crudele canebant
<verg. aene. 2.125>	Artificis scelus et taciti uentura uidebant.
<verg. aene. 2.126>	Bis quinos silet ille dies tectusque recusat
<verg. aene. 2.127>	Prodere uoce sua quemquam aut opponere morti.
<verg. aene. 2.128>	Vix tandem, magnis Ithaci clamoribus actus,
<verg. aene. 2.129>	Composito rupit uocem et me destinat arae.
<verg. aene. 2.130>	Adsensere omnes et, quae sibi quisque timebat,
<verg. aene. 2.131>	Vnius in miseri exitium conuersa tulere.
<verg. aene. 2.132>	Iamque dies infanda aderat; mihi sacra parari
<verg. aene. 2.133>	Et salsae fruges et circum tempora uittae.
<verg. aene. 2.134>	Eripui, fateor, leto me et uincula rupi,
<verg. aene. 2.135>	Limosoque lacu per noctem obscurus in ulua
<verg. aene. 2.136>	Delitui dum uela darent, si forte dedissent.
<verg. aene. 2.137>	Nec mihi iam patriam antiquam spes ulla uidendi,
<verg. aene. 2.138>	Nec dulcis natos exoptatumque parentem;
<verg. aene. 2.139>	Quos illi fors et poenas ob nostra reposcent
<verg. aene. 2.140>	Effugia et culpam hanc miserorum morte piabunt.
<verg. aene. 2.141>	Quod te per superos et conscia numina ueri,
<verg. aene. 2.142>	Per si qua est quae restet adhuc mortalibus usquam
<verg. aene. 2.143>	Intemerata fides, oro, miserere laborum
<verg. aene. 2.144>	Tantorum, miserere animi non digna ferentis."
<verg. aene. 2.145>	His lacrimis uitam damus et miserescimus ultro.
<verg. aene. 2.146>	Ipse uiro primus manicas atque arta leuari
<verg. aene. 2.147>	Vincla iubet Priamus dictisque ita fatur amicis:
<verg. aene. 2.148>	"Quisquis es (amissos hinc iam obliuiscere Graios)
<verg. aene. 2.149>	Noster eris; mihique haec edissere uera roganti:
<verg. aene. 2.150>	Quo molem hanc immanis equi statuere? quis auctor?
<verg. aene. 2.151>	Quidue petunt? quae religio? aut quae machina belli?"
<verg. aene. 2.152>	Dixerat. ille, dolis instructus et arte Pelasga,
<verg. aene. 2.153>	Sustulit exutas uinclis ad sidera palmas:
<verg. aene. 2.154>	"Vos, aeterni ignes, et non uiolabile uestrum
<verg. aene. 2.155>	Testor numen" ait, "uos arae ensesque nefandi,
<verg. aene. 2.156>	Quos fugi, uittaeque deum, quas hostia gessi:
<verg. aene. 2.157>	Fas mihi Graiorum sacrata resoluere iura,
<verg. aene. 2.158>	Fas odisse uiros atque omnia ferre sub auras,
<verg. aene. 2.159>	Si qua tegunt; teneor patriae nec legibus ullis.
<verg. aene. 2.160>	Tu modo promissis maneas seruataque serues
<verg. aene. 2.161>	Troia fidem, si uera feram, si magna rependam.
<verg. aene. 2.162>	Omnis spes Danaum et coepti fiducia belli
<verg. aene. 2.163>	Palladis auxiliis semper stetit. Impius ex quo
<verg. aene. 2.164>	Tydides sed enim scelerumque inuentor Vlixes
<verg. aene. 2.165>	Fatale adgressi sacrato auellere templo
<verg. aene. 2.166>	Palladium, caesis summae custodibus arcis,
<verg. aene. 2.167>	Corripuere sacram effigiem manibusque cruentis
<verg. aene. 2.168>	Virgineas ausi diuae contingere uittas:
<verg. aene. 2.169>	Ex illo fluere ac retro sublapsa referri
<verg. aene. 2.170>	Spes Danaum, fractae uires, auersa deae mens.
<verg. aene. 2.171>	Nec dubiis ea signa dedit Tritonia monstris.
<verg. aene. 2.172>	Vix positum castris simulacrum: arsere coruscae
<verg. aene. 2.173>	Luminibus flammae arrectis salsusque per artus
<verg. aene. 2.174>	Sudor iit terque ipsa solo (mirabile dictu)
<verg. aene. 2.175>	Emicuit parmamque ferens hastamque trementem.
<verg. aene. 2.176>	Extemplo temptanda fuga canit aequora Calchas,
<verg. aene. 2.177>	Nec posse Argolicis exscindi Pergama telis
<verg. aene. 2.178>	Omina ni repetant Argis numenque reducant
<verg. aene. 2.179>	Quod pelago et curuis secum auexere carinis.
<verg. aene. 2.180>	Et nunc quod patrias uento petiere Mycenas
<verg. aene. 2.181>	Arma deosque parant comites pelagoque remenso
<verg. aene. 2.182>	Inprouisi aderunt; ita digerit omina Calchas.
<verg. aene. 2.183>	Hanc pro Palladio moniti, pro numine laeso
<verg. aene. 2.184>	Effigiem statuere, nefas quae triste piaret.
<verg. aene. 2.185>	Hanc tamen immensam Calchas attollere molem
<verg. aene. 2.186>	Roboribus textis caeloque educere iussit,
<verg. aene. 2.187>	Ne recipi portis aut duci in moenia possit,
<verg. aene. 2.188>	Neu populum antiqua sub religione tueri.
<verg. aene. 2.189>	Nam si uestra manus uiolasset dona Mineruae,
<verg. aene. 2.190>	Tum magnum exitium (quod di prius omen in ipsum
<verg. aene. 2.191>	Conuertant!) Priami imperio Phrygibusque futurum;
<verg. aene. 2.192>	Sin manibus uestris uestram ascendisset in urbem,
<verg. aene. 2.193>	Vltro Asiam magno Pelopea ad moenia bello
<verg. aene. 2.194>	Venturam et nostros ea fata manere nepotes."
<verg. aene. 2.195>	Talibus insidiis periurique arte Sinonis
<verg. aene. 2.196>	Credita res, captique dolis lacrimisque coactis
<verg. aene. 2.197>	Quos neque Tydides nec Larisaeus Achilles,
<verg. aene. 2.198>	Non anni domuere decem, non mille carinae.
<verg. aene. 2.199>	Hic aliud maius miseris multoque tremendum
<verg. aene. 2.200>	Obicitur magis atque improuida pectora turbat.
<verg. aene. 2.201>	Laocoon, ductus Neptuno sorte sacerdos,
<verg. aene. 2.202>	Sollemnis taurum ingentem mactabat ad aras.
<verg. aene. 2.203>	Ecce autem gemini a Tenedo tranquilla per alta
<verg. aene. 2.204>	(Horresco referens) immensis orbibus angues
<verg. aene. 2.205>	Incumbunt pelago pariterque ad litora tendunt;
<verg. aene. 2.206>	Pectora quorum inter fluctus arrecta iubaeque
<verg. aene. 2.207>	Sanguineae superant undas, pars cetera pontum
<verg. aene. 2.208>	Pone legit sinuatque immensa uolumine terga.
<verg. aene. 2.209>	Fit sonitus spumante salo; iamque arua tenebant
<verg. aene. 2.210>	Ardentisque oculos suffecti sanguine et igni
<verg. aene. 2.211>	Sibila lambebant linguis uibrantibus ora.
<verg. aene. 2.212>	Diffugimus uisu exsangues. Illi agmine certo
<verg. aene. 2.213>	Laocoonta petunt. Et primum parua duorum
<verg. aene. 2.214>	Corpora natorum serpens amplexus uterque
<verg. aene. 2.215>	Implicat et miseros morsu depascitur artus;
<verg. aene. 2.216>	Post ipsum auxilio subeuntem ac tela ferentem
<verg. aene. 2.217>	Corripiunt spirisque ligant ingentibus; et iam
<verg. aene. 2.218>	Bis medium amplexi, bis collo squamea circum
<verg. aene. 2.219>	Terga dati superant capite et ceruicibus altis.
<verg. aene. 2.220>	Ille simul manibus tendit diuellere nodos
<verg. aene. 2.221>	Perfusus sanie uittas atroque ueneno;
<verg. aene. 2.222>	Clamores simul horrendos ad sidera tollit,
<verg. aene. 2.223>	Qualis mugitus, fugit cum saucius aram
<verg. aene. 2.224>	Taurus et incertam excussit ceruice securim.
<verg. aene. 2.225>	At gemini lapsu delubra ad summa dracones
<verg. aene. 2.226>	Effugiunt saeuaeque petunt Tritonidis arcem
<verg. aene. 2.227>	Sub pedibusque deae clipeique sub orbe teguntur.
<verg. aene. 2.228>	Tum uero tremefacta nouus per pectora cunctis
<verg. aene. 2.229>	Insinuat pauor, et scelus expendisse merentem
<verg. aene. 2.230>	Laocoonta ferunt, sacrum qui cuspide robur
<verg. aene. 2.231>	Laeserit et tergo sceleratam intorserit hastam.
<verg. aene. 2.232>	Ducendum ad sedes simulacrum orandaque diuae
<verg. aene. 2.233>	Numina conclamant.
<verg. aene. 2.234>	Diuidimus muros et moenia pandimus urbis.
<verg. aene. 2.235>	Accingunt omnes operi pedibusque rotarum
<verg. aene. 2.236>	Subiciunt lapsus et stuppea uincula collo
<verg. aene. 2.237>	Intendunt; scandit fatalis machina muros
<verg. aene. 2.238>	Feta armis. Pueri circum innuptaeque puellae
<verg. aene. 2.239>	Sacra canunt funemque manu contingere gaudent;
<verg. aene. 2.240>	Illa subit mediaeque minans inlabitur urbi.
<verg. aene. 2.241>	O patria, o diuum domus Ilium et incluta bello
<verg. aene. 2.242>	Moenia Dardanidum! Quater ipso in limine portae
<verg. aene. 2.243>	Substitit atque utero sonitum quater arma dedere:
<verg. aene. 2.244>	Instamus tamen immemores caecique furore
<verg. aene. 2.245>	Et monstrum infelix sacrata sistimus arce.
<verg. aene. 2.246>	Tunc etiam fatis aperit Cassandra futuris
<verg. aene. 2.247>	Ora dei iussu non umquam credita Teucris.
<verg. aene. 2.248>	Nos delubra deum miseri, quibus ultimus esset
<verg. aene. 2.249>	Ille dies, festa uelamus fronde per urbem.
<verg. aene. 2.250>	Vertitur interea caelum et ruit Oceano nox
<verg. aene. 2.251>	Inuoluens umbra magna terramque polumque
<verg. aene. 2.252>	Myrmidonumque dolos; fusi per moenia Teucri
<verg. aene. 2.253>	Conticuere; sopor fessos complectitur artus.
<verg. aene. 2.254>	Et iam Argiua phalanx instructis nauibus ibat
<verg. aene. 2.255>	A Tenedo tacitae per amica silentia Lunae
<verg. aene. 2.256>	Litora nota petens, flammas cum regia puppis
<verg. aene. 2.257>	Extulerat fatisque deum defensus iniquis
<verg. aene. 2.258>	Inclusos utero Danaos et pinea furtim
<verg. aene. 2.259>	Laxat claustra Sinon. Illos patefactus ad auras
<verg. aene. 2.260>	Reddit equus, laetique cauo se robore promunt
<verg. aene. 2.261>	Thessandrus Sthenelusque duces et dirus Vlixes,
<verg. aene. 2.262>	Demissum lapsi per funem, Acamasque Thoasque
<verg. aene. 2.263>	Pelidesque Neoptolemus primusque Machaon
<verg. aene. 2.264>	Et Menelaus et ipse doli fabricator Epeos.
<verg. aene. 2.265>	Inuadunt urbem somno uinoque sepultam;
<verg. aene. 2.266>	Caeduntur uigiles, portisque patentibus omnis
<verg. aene. 2.267>	Accipiunt socios atque agmina conscia iungunt.
<verg. aene. 2.268>	Tempus erat quo prima quies mortalibus aegris
<verg. aene. 2.269>	Incipit et dono diuum gratissima serpit.
<verg. aene. 2.270>	In somnis ecce ante oculos maestissimus Hector
<verg. aene. 2.271>	Visus adesse mihi largosque effundere fletus,
<verg. aene. 2.272>	Raptatus bigis ut quondam aterque cruento
<verg. aene. 2.273>	Puluere perque pedes traiectus lora tumentis.
<verg. aene. 2.274>	Ei mihi qualis erat, quantum mutatus ab illo
<verg. aene. 2.275>	Hectore qui redit exuuias indutus Achilli
<verg. aene. 2.276>	Vel Danaum Phrygios iaculatus puppibus ignis!
<verg. aene. 2.277>	Squalentem barbam et concretos sanguine crinis
<verg. aene. 2.278>	Vulneraque illa gerens, quae circum plurima muros
<verg. aene. 2.279>	Accepit patrios. Vltro flens ipse uidebar
<verg. aene. 2.280>	Compellare uirum et maestas expromere uoces:
<verg. aene. 2.281>	"O lux Dardaniae, spes o fidissima Teucrum,
<verg. aene. 2.282>	Quae tantae tenuere morae? quibus Hector ab oris
<verg. aene. 2.283>	Exspectate uenis? ut te post multa tuorum
<verg. aene. 2.284>	Funera, post uarios hominumque urbisque labores
<verg. aene. 2.285>	Defessi aspicimus! quae causa indigna serenos
<verg. aene. 2.286>	Foedauit uultus? aut cur haec uulnera cerno?"
<verg. aene. 2.287>	Ille nihil, nec me quaerentem uana moratur,
<verg. aene. 2.288>	Sed grauiter gemitus imo de pectore ducens:
<verg. aene. 2.289>	"Heu fuge, nate dea, teque his" ait "eripe flammis.
<verg. aene. 2.290>	Hostis habet muros; ruit alto a culmine Troia.
<verg. aene. 2.291>	Sat patriae Priamoque datum: si Pergama dextra
<verg. aene. 2.292>	Defendi possent, etiam hac defensa fuissent.
<verg. aene. 2.293>	Sacra suosque tibi commendat Troia penatis:
<verg. aene. 2.294>	Hos cape fatorum comites, his moenia quaere
<verg. aene. 2.295>	Magna pererrato statues quae denique ponto."
<verg. aene. 2.296>	Sic ait et manibus uittas Vestamque potentem
<verg. aene. 2.297>	Aeternumque adytis effert penetralibus ignem.
<verg. aene. 2.298>	Diuerso interea miscentur moenia luctu
<verg. aene. 2.299>	Et magis atque magis, quamquam secreta parentis
<verg. aene. 2.300>	Anchisae domus arboribusque obtecta recessit,
<verg. aene. 2.301>	Clarescunt sonitus armorumque ingruit horror.
<verg. aene. 2.302>	Excutior somno et summi fastigia tecti
<verg. aene. 2.303>	Ascensu supero atque arrectis auribus adsto:
<verg. aene. 2.304>	In segetem ueluti cum flamma furentibus Austris
<verg. aene. 2.305>	Incidit aut rapidus montano flumine torrens
<verg. aene. 2.306>	Sternit agros, sternit sata laeta boumque labores
<verg. aene. 2.307>	Praecipitisque trahit siluas; stupet inscius alto
<verg. aene. 2.308>	Accipiens sonitum saxi de uertice pastor.
<verg. aene. 2.309>	Tum uero manifesta fides Danaumque patescunt
<verg. aene. 2.310>	Insidiae. Iam Deiphobi dedit ampla ruinam
<verg. aene. 2.311>	Vulcano superante domus, iam proximus ardet
<verg. aene. 2.312>	Vcalegon; Sigea igni freta lata relucent.
<verg. aene. 2.313>	Exoritur clamorque uirum clangorque tubarum.
<verg. aene. 2.314>	Arma amens capio; nec sat rationis in armis,
<verg. aene. 2.315>	Sed glomerare manum bello et concurrere in arcem
<verg. aene. 2.316>	Cum sociis ardent animi; furor iraque mentem
<verg. aene. 2.317>	Praecipitat pulchrumque mori succurrit in armis.
<verg. aene. 2.318>	Ecce autem telis Panthus elapsus Achiuum,
<verg. aene. 2.319>	Panthus Othryades, arcis Phoebique sacerdos,
<verg. aene. 2.320>	Sacra manu uictosque deos paruumque nepotem
<verg. aene. 2.321>	Ipse trahit cursuque amens ad limina tendit.
<verg. aene. 2.322>	"Quo res summa loco, Panthu? quam prendimus arcem?"
<verg. aene. 2.323>	Vix ea fatus eram, gemitu cum talia reddit:
<verg. aene. 2.324>	"Venit summa dies et ineluctabile tempus
<verg. aene. 2.325>	Dardaniae. Fuimus Troes, fuit Ilium et ingens
<verg. aene. 2.326>	Gloria Teucrorum; ferus omnia Iuppiter Argos
<verg. aene. 2.327>	Transtulit; incensa Danai dominantur in urbe.
<verg. aene. 2.328>	Arduus armatos mediis in moenibus adstans
<verg. aene. 2.329>	Fundit equus uictorque Sinon incendia miscet
<verg. aene. 2.330>	Insultans. Portis alii bipatentibus adsunt,
<verg. aene. 2.331>	Milia quot magnis umquam uenere Mycenis;
<verg. aene. 2.332>	Obsedere alii telis angusta uiarum
<verg. aene. 2.333>	Oppositis; stat ferri acies mucrone corusco
<verg. aene. 2.334>	Stricta, parata neci; uix primi proelia temptant
<verg. aene. 2.335>	Portarum uigiles et caeco Marte resistunt."
<verg. aene. 2.336>	Talibus Othryadae dictis et numine diuum
<verg. aene. 2.337>	In flammas et in arma feror, quo tristis Erinys,
<verg. aene. 2.338>	Quo fremitus uocat et sublatus ad aethera clamor.
<verg. aene. 2.339>	Addunt se socios Rhipeus et maximus armis
<verg. aene. 2.340>	Epytus, oblati per lunam, Hypanisque Dymasque
<verg. aene. 2.341>	Et lateri agglomerant nostro iuuenisque Coroebus
<verg. aene. 2.342>	Mygdonides: illis ad Troiam forte diebus
<verg. aene. 2.343>	Venerat insano Cassandrae incensus amore
<verg. aene. 2.344>	Et gener auxilium Priamo Phrygibusque ferebat,
<verg. aene. 2.345>	Infelix qui non sponsae praecepta furentis
<verg. aene. 2.346>	Audierit!
<verg. aene. 2.347>	Quos ubi confertos audere in proelia uidi,
<verg. aene. 2.348>	Incipio super his: "Iuuenes, fortissima frustra
<verg. aene. 2.349>	Pectora, si uobis audendi extrema cupido
<verg. aene. 2.350>	Certa sequi, quae sit rebus fortuna, uidetis:
<verg. aene. 2.351>	Excessere omnes adytis arisque relictis
<verg. aene. 2.352>	Di, quibus imperium hoc steterat; succurritis urbi
<verg. aene. 2.353>	Incensae: moriamur et in media arma ruamus.
<verg. aene. 2.354>	Vna salus uictis nullam sperare salutem."
<verg. aene. 2.355>	Sic animis iuuenum furor additus. Inde, lupi ceu
<verg. aene. 2.356>	Raptores atra in nebula, quos improba uentris
<verg. aene. 2.357>	Exegit caecos rabies catulique relicti
<verg. aene. 2.358>	Faucibus exspectant siccis, per tela, per hostis
<verg. aene. 2.359>	Vadimus haud dubiam in mortem mediaeque tenemus
<verg. aene. 2.360>	Vrbis iter; nox atra caua circumuolat umbra.
<verg. aene. 2.361>	Quis cladem illius noctis, quis funera fando
<verg. aene. 2.362>	Explicet aut possit lacrimis aequare labores?
<verg. aene. 2.363>	Vrbs antiqua ruit multos dominata per annos;
<verg. aene. 2.364>	Plurima perque uias sternuntur inertia passim
<verg. aene. 2.365>	Corpora perque domos et religiosa deorum
<verg. aene. 2.366>	Limina. Nec soli poenas dant sanguine Teucri;
<verg. aene. 2.367>	Quondam etiam uictis redit in praecordia uirtus
<verg. aene. 2.368>	Victoresque cadunt Danai. Crudelis ubique
<verg. aene. 2.369>	Luctus, ubique pauor et plurima mortis imago.
<verg. aene. 2.370>	Primus se Danaum magna comitante caterua
<verg. aene. 2.371>	Androgeos offert nobis, socia agmina credens
<verg. aene. 2.372>	Inscius, atque ultro uerbis compellat amicis:
<verg. aene. 2.373>	"Festinate, uiri! Nam quae tam sera moratur
<verg. aene. 2.374>	Segnities? alii rapiunt incensa feruntque
<verg. aene. 2.375>	Pergama: uos celsis nunc primum a nauibus itis?"
<verg. aene. 2.376>	Dixit et extemplo (neque enim responsa dabantur
<verg. aene. 2.377>	Fida satis) sensit medios delapsus in hostis.
<verg. aene. 2.378>	Obstipuit retroque pedem cum uoce repressit.
<verg. aene. 2.379>	Inprouisum aspris ueluti qui sentibus anguem
<verg. aene. 2.380>	Pressit humi nitens trepidusque repente refugit
<verg. aene. 2.381>	Attollentem iras et caerula colla tumentem:
<verg. aene. 2.382>	Haud secus Androgeos uisu tremefactus abibat.
<verg. aene. 2.383>	Inruimus densis et circumfundimur armis
<verg. aene. 2.384>	Ignarosque loci passim et formidine captos
<verg. aene. 2.385>	Sternimus: adspirat primo Fortuna labori.
<verg. aene. 2.386>	Atque hic successu exsultans animisque Coroebus:
<verg. aene. 2.387>	"O socii, qua prima" inquit "fortuna salutis
<verg. aene. 2.388>	Monstrat iter quaque ostendit se dextra, sequamur:
<verg. aene. 2.389>	Mutemus clipeos Danaumque insignia nobis
<verg. aene. 2.390>	Aptemus. Dolus an uirtus, quis in hoste requirat?
<verg. aene. 2.391>	Arma dabunt ipsi." Sic fatus deinde comantem
<verg. aene. 2.392>	Androgeo galeam clipeique insigne decorum
<verg. aene. 2.393>	Induitur laterique Argiuum accommodat ensem.
<verg. aene. 2.394>	Hoc Rhipeus, hoc ipse Dymas omnisque iuuentus
<verg. aene. 2.395>	Laeta facit: spoliis se quisque recentibus armat.
<verg. aene. 2.396>	Vadimus immixti Danais haud numine nostro
<verg. aene. 2.397>	Multaque per caecam congressi proelia noctem
<verg. aene. 2.398>	Conserimus, multos Danaum demittimus Orco.
<verg. aene. 2.399>	Diffugiunt alii ad nauis et litora cursu
<verg. aene. 2.400>	Fida petunt; pars ingentem formidine turpi
<verg. aene. 2.401>	Scandunt rursus equum et nota conduntur in aluo.
<verg. aene. 2.402>	Heu nihil inuitis fas quemquam fidere diuis!
<verg. aene. 2.403>	Ecce trahebatur passis Priameia uirgo
<verg. aene. 2.404>	Crinibus a templo Cassandra adytisque Mineruae
<verg. aene. 2.405>	Ad caelum tendens ardentia lumina frustra,
<verg. aene. 2.406>	Lumina, nam teneras arcebant uincula palmas.
<verg. aene. 2.407>	Non tulit hanc speciem furiata mente Coroebus
<verg. aene. 2.408>	Et sese medium iniecit periturus in agmen.
<verg. aene. 2.409>	Consequimur cuncti et densis incurrimus armis.
<verg. aene. 2.410>	Hic primum ex alto delubri culmine telis
<verg. aene. 2.411>	Nostrorum obruimur oriturque miserrima caedes
<verg. aene. 2.412>	Armorum facie et Graiarum errore iubarum.
<verg. aene. 2.413>	Tum Danai gemitu atque ereptae uirginis ira
<verg. aene. 2.414>	Vndique collecti inuadunt, acerrimus Aiax
<verg. aene. 2.415>	Et gemini Atridae Dolopumque exercitus omnis:
<verg. aene. 2.416>	Aduersi rupto ceu quondam turbine uenti
<verg. aene. 2.417>	Confligunt, Zephyrusque Notusque et laetus Eois
<verg. aene. 2.418>	Eurus equis; stridunt siluae saeuitque tridenti
<verg. aene. 2.419>	Spumeus atque imo Nereus ciet aequora fundo.
<verg. aene. 2.420>	Illi etiam, si quos obscura nocte per umbram
<verg. aene. 2.421>	Fudimus insidiis totaque agitauimus urbe,
<verg. aene. 2.422>	Apparent; primi clipeos mentitaque tela
<verg. aene. 2.423>	Adgnoscunt atque ora sono discordia signant.
<verg. aene. 2.424>	Ilicet obruimur numero; primusque Coroebus
<verg. aene. 2.425>	Penelei dextra diuae armipotentis ad aram
<verg. aene. 2.426>	Procumbit; cadit et Rhipeus, iustissimus unus
<verg. aene. 2.427>	Qui fuit in Teucris et seruantissimus aequi
<verg. aene. 2.428>	(Dis aliter uisum); pereunt Hypanisque Dymasque
<verg. aene. 2.429>	Confixi a sociis; nec te tua plurima, Panthu,
<verg. aene. 2.430>	Labentem pietas nec Apollinis infula texit.
<verg. aene. 2.431>	Iliaci cineres et flamma extrema meorum,
<verg. aene. 2.432>	Testor, in occasu uestro nec tela nec ullas
<verg. aene. 2.433>	Vitauisse uices Danaum et, si fata fuissent
<verg. aene. 2.434>	Vt caderem, meruisse manu. Diuellimur inde,
<verg. aene. 2.435>	Iphitus et Pelias mecum (quorum Iphitus aeuo
<verg. aene. 2.436>	Iam grauior, Pelias et uulnere tardus Vlixi),
<verg. aene. 2.437>	Protinus ad sedes Priami clamore uocati.
<verg. aene. 2.438>	Hic uero ingentem pugnam, ceu cetera nusquam
<verg. aene. 2.439>	Bella forent, nulli tota morerentur in urbe,
<verg. aene. 2.440>	Sic Martem indomitum Danaosque ad tecta ruentis
<verg. aene. 2.441>	Cernimus obsessumque acta testudine limen.
<verg. aene. 2.442>	Haerent parietibus scalae postisque sub ipsos
<verg. aene. 2.443>	Nituntur gradibus clipeosque ad tela sinistris
<verg. aene. 2.444>	Protecti obiciunt, prensant fastigia dextris.
<verg. aene. 2.445>	Dardanidae contra turris ac tota domorum
<verg. aene. 2.446>	Culmina conuellunt; his se, quando ultima cernunt,
<verg. aene. 2.447>	Extrema iam in morte parant defendere telis;
<verg. aene. 2.448>	Auratasque trabes, ueterum decora alta parentum,
<verg. aene. 2.449>	Deuoluunt; alii strictis mucronibus imas
<verg. aene. 2.450>	Obsedere fores, has seruant agmine denso.
<verg. aene. 2.451>	Instaurati animi regis succurrere tectis
<verg. aene. 2.452>	Auxilioque leuare uiros uimque addere uictis.
<verg. aene. 2.453>	Limen erat caecaeque fores et peruius usus
<verg. aene. 2.454>	Tectorum inter se Priami postesque relicti
<verg. aene. 2.455>	A tergo, infelix qua se, dum regna manebant,
<verg. aene. 2.456>	Saepius Andromache ferre incomitata solebat
<verg. aene. 2.457>	Ad soceros et auo puerum Astyanacta trahebat.
<verg. aene. 2.458>	Euado ad summi fastigia culminis, unde
<verg. aene. 2.459>	Tela manu miseri iactabant irrita Teucri.
<verg. aene. 2.460>	Turrim in praecipiti stantem summisque sub astra
<verg. aene. 2.461>	Eductam tectis, unde omnis Troia uideri
<verg. aene. 2.462>	Et Danaum solitae naues et Achaica castra,
<verg. aene. 2.463>	Adgressi ferro circum, qua summa labantis
<verg. aene. 2.464>	Iuncturas tabulata dabant, conuellimus altis
<verg. aene. 2.465>	Sedibus impulimusque; ea lapsa repente ruinam
<verg. aene. 2.466>	Cum sonitu trahit et Danaum super agmina late
<verg. aene. 2.467>	Incidit. Ast alii subeunt, nec saxa nec ullum
<verg. aene. 2.468>	Telorum interea cessat genus.
<verg. aene. 2.469>	Vestibulum ante ipsum primoque in limine Pyrrhus
<verg. aene. 2.470>	Exsultat telis et luce coruscus aena:
<verg. aene. 2.471>	Qualis ubi in lucem coluber mala gramina pastus,
<verg. aene. 2.472>	Frigida sub terra tumidum quem bruma tegebat,
<verg. aene. 2.473>	Nunc, positis nouus exuuiis nitidusque iuuenta,
<verg. aene. 2.474>	Lubrica conuoluit sublato pectore terga
<verg. aene. 2.475>	Arduus ad solem et linguis micat ore trisulcis.
<verg. aene. 2.476>	Vna ingens Periphas et equorum agitator Achillis,
<verg. aene. 2.477>	Armiger Automedon, una omnis Scyria pubes
<verg. aene. 2.478>	Succedunt tecto et flammas ad culmina iactant.
<verg. aene. 2.479>	Ipse inter primos correpta dura bipenni
<verg. aene. 2.480>	Limina perrumpit postisque a cardine uellit
<verg. aene. 2.481>	Aeratos; iamque excisa trabe firma cauauit
<verg. aene. 2.482>	Robora et ingentem lato dedit ore fenestram.
<verg. aene. 2.483>	Apparet domus intus et atria longa patescunt;
<verg. aene. 2.484>	Apparent Priami et ueterum penetralia regum,
<verg. aene. 2.485>	Armatosque uident stantis in limine primo.
<verg. aene. 2.486>	At domus interior gemitu miseroque tumultu
<verg. aene. 2.487>	Miscetur penitusque cauae plangoribus aedes
<verg. aene. 2.488>	Femineis ululant; ferit aurea sidera clamor.
<verg. aene. 2.489>	Tum pauidae tectis matres ingentibus errant
<verg. aene. 2.490>	Amplexaeque tenent postis atque oscula figunt.
<verg. aene. 2.491>	Instat ui patria Pyrrhus, nec claustra nec ipsi
<verg. aene. 2.492>	Custodes sufferre ualent; labat ariete crebro
<verg. aene. 2.493>	Ianua et emoti procumbunt cardine postes.
<verg. aene. 2.494>	Fit uia ui; rumpunt aditus primosque trucidant
<verg. aene. 2.495>	Immissi Danai et late loca milite complent.
<verg. aene. 2.496>	Non sic, aggeribus ruptis cum spumeus amnis
<verg. aene. 2.497>	Exiit oppositasque euicit gurgite moles,
<verg. aene. 2.498>	Fertur in arua furens cumulo camposque per omnis
<verg. aene. 2.499>	Cum stabulis armenta trahit. Vidi ipse furentem
<verg. aene. 2.500>	Caede Neoptolemum geminosque in limine Atridas,
<verg. aene. 2.501>	Vidi Hecubam centumque nurus Priamumque per aras
<verg. aene. 2.502>	Sanguine foedantem quos ipse sacrauerat ignis.
<verg. aene. 2.503>	Quinquaginta illi thalami, spes ampla nepotum,
<verg. aene. 2.504>	Barbarico postes auro spoliisque superbi
<verg. aene. 2.505>	Procubuere; tenent Danai qua deficit ignis.
<verg. aene. 2.506>	Forsitan et Priami fuerint quae fata requiras.
<verg. aene. 2.507>	Vrbis uti captae casum conuulsaque uidit
<verg. aene. 2.508>	Limina tectorum et medium in penetralibus hostem,
<verg. aene. 2.509>	Arma diu senior desueta trementibus aeuo
<verg. aene. 2.510>	Circumdat nequiquam umeris et inutile ferrum
<verg. aene. 2.511>	Cingitur ac densos fertur moriturus in hostis.
<verg. aene. 2.512>	Aedibus in mediis nudoque sub aetheris axe
<verg. aene. 2.513>	Ingens ara fuit iuxtaque ueterrima laurus
<verg. aene. 2.514>	Incumbens arae atque umbra complexa penatis.
<verg. aene. 2.515>	Hic Hecuba et natae nequiquam altaria circum,
<verg. aene. 2.516>	Praecipites atra ceu tempestate columbae,
<verg. aene. 2.517>	Condensae et diuum amplexae simulacra sedebant.
<verg. aene. 2.518>	Ipsum autem sumptis Priamum iuuenalibus armis
<verg. aene. 2.519>	Vt uidit: "quae mens tam dira, miserrime coniunx,
<verg. aene. 2.520>	Impulit his cingi telis? aut quo ruis?" inquit.
<verg. aene. 2.521>	"Non tali auxilio nec defensoribus istis
<verg. aene. 2.522>	Tempus eget; non, si ipse meus nunc afforet Hector.
<verg. aene. 2.523>	Huc tandem concede; haec ara tuebitur omnis,
<verg. aene. 2.524>	Aut moriere simul." Sic ore effata recepit
<verg. aene. 2.525>	Ad sese et sacra longaeuum in sede locauit.
<verg. aene. 2.526>	Ecce autem elapsus Pyrrhi de caede Polites,
<verg. aene. 2.527>	Vnus natorum Priami, per tela, per hostis
<verg. aene. 2.528>	Porticibus longis fugit et uacua atria lustrat
<verg. aene. 2.529>	Saucius. Illum ardens infesto uulnere Pyrrhus
<verg. aene. 2.530>	Insequitur, iam iamque manu tenet et premit hasta.
<verg. aene. 2.531>	Vt tandem ante oculos euasit et ora parentum,
<verg. aene. 2.532>	Concidit ac multo uitam cum sanguine fudit.
<verg. aene. 2.533>	Hic Priamus, quamquam in media iam morte tenetur,
<verg. aene. 2.534>	Non tamen abstinuit nec uoci iraeque pepercit:
<verg. aene. 2.535>	"At tibi pro scelere" exclamat, "pro talibus ausis
<verg. aene. 2.536>	Di, si qua est caelo pietas quae talia curet,
<verg. aene. 2.537>	Persoluant grates dignas et praemia reddant
<verg. aene. 2.538>	Debita, qui nati coram me cernere letum
<verg. aene. 2.539>	Fecisti et patrios foedasti funere uultus.
<verg. aene. 2.540>	At non ille, satum quo te mentiris, Achilles
<verg. aene. 2.541>	Talis in hoste fuit Priamo; sed iura fidemque
<verg. aene. 2.542>	Supplicis erubuit corpusque exsangue sepulcro
<verg. aene. 2.543>	Reddidit Hectoreum meque in mea regna remisit."
<verg. aene. 2.544>	Sic fatus senior telumque imbelle sine ictu
<verg. aene. 2.545>	Coniecit, rauco quod protinus aere repulsum,
<verg. aene. 2.546>	Et summo clipei nequiquam umbone pependit.
<verg. aene. 2.547>	Cui Pyrrhus: "Referes ergo haec et nuntius ibis
<verg. aene. 2.548>	Pelidae genitori. Illi mea tristia facta
<verg. aene. 2.549>	Degeneremque Neoptolemum narrare memento.
<verg. aene. 2.550>	Nunc morere." Hoc dicens altaria ad ipsa trementem
<verg. aene. 2.551>	Traxit et in multo lapsantem sanguine nati
<verg. aene. 2.552>	Implicuitque comam laeua dextraque coruscum
<verg. aene. 2.553>	Extulit ac lateri capulo tenus abdidit ensem.
<verg. aene. 2.554>	Haec finis Priami fatorum, hic exitus illum
<verg. aene. 2.555>	Sorte tulit, Troiam incensam et prolapsa uidentem
<verg. aene. 2.556>	Pergama, tot quondam populis terrisque superbum
<verg. aene. 2.557>	Regnatorem Asiae. Iacet ingens litore truncus
<verg. aene. 2.558>	Auulsumque umeris caput et sine nomine corpus.
<verg. aene. 2.559>	At me tum primum saeuus circumstetit horror.
<verg. aene. 2.560>	Obstipui; subiit cari genitoris imago,
<verg. aene. 2.561>	Vt regem aequaeuum crudeli uulnere uidi
<verg. aene. 2.562>	Vitam exhalantem; subiit deserta Creusa
<verg. aene. 2.563>	Et direpta domus et parui casus Iuli.
<verg. aene. 2.564>	Respicio et quae sit me circum copia lustro.
<verg. aene. 2.565>	Deseruere omnes defessi et corpora saltu
<verg. aene. 2.566>	Ad terram misere aut ignibus aegra dedere.
<verg. aene. 2.567>	Iamque adeo super unus eram, cum limina Vestae
<verg. aene. 2.568>	Seruantem et tacitam secreta in sede latentem
<verg. aene. 2.569>	Tyndarida aspicio; dant clara incendia lucem
<verg. aene. 2.570>	Erranti passimque oculos per cuncta ferenti.
<verg. aene. 2.571>	Illa sibi infestos euersa ob Pergama Teucros
<verg. aene. 2.572>	Et poenas Danaum et deserti coniugis iras
<verg. aene. 2.573>	Praemetuens, Troiae et patriae communis Erinys,
<verg. aene. 2.574>	Abdiderat sese atque aris inuisa sedebat.
<verg. aene. 2.575>	Exarsere ignes animo; subit ira cadentem
<verg. aene. 2.576>	Vlcisci patriam et sceleratas sumere poenas.
<verg. aene. 2.577>	"Scilicet haec Spartam incolumis patriasque Mycenas
<verg. aene. 2.578>	Aspiciet, partoque ibit regina triumpho,
<verg. aene. 2.579>	Coniugiumque domumque patris natosque uidebit
<verg. aene. 2.580>	Iliadum turba et Phrygiis comitata ministris?
<verg. aene. 2.581>	Occiderit ferro Priamus? Troia arserit igni?
<verg. aene. 2.582>	Dardanium totiens sudarit sanguine litus?
<verg. aene. 2.583>	Non ita. namque etsi nullum memorabile nomen
<verg. aene. 2.584>	Feminea in poena est nec habet uictoria laudem,
<verg. aene. 2.585>	Exstinxisse nefas tamen et sumpsisse merentis
<verg. aene. 2.586>	Laudabor poenas, animumque explesse iuuabit
<verg. aene. 2.587>	Vltricis flammae et cineres satiasse meorum."
<verg. aene. 2.588>	Talia iactabam et furiata mente ferebar,
<verg. aene. 2.589>	Cum mihi se, non ante oculis tam clara, uidendam
<verg. aene. 2.590>	Obtulit et pura per noctem in luce refulsit
<verg. aene. 2.591>	Alma parens, confessa deam qualisque uideri
<verg. aene. 2.592>	Caelicolis et quanta solet, dextraque prehensum
<verg. aene. 2.593>	Continuit roseoque haec insuper addidit ore:
<verg. aene. 2.594>	"Nate, quis indomitas tantus dolor excitat iras?
<verg. aene. 2.595>	Quid furis aut quonam nostri tibi cura recessit?
<verg. aene. 2.596>	Non prius aspicies ubi fessum aetate parentem
<verg. aene. 2.597>	Liqueris Anchisen, superet coniunxne Creusa
<verg. aene. 2.598>	Ascaniusque puer? quos omnis undique Graiae
<verg. aene. 2.599>	Circum errant acies et, ni mea cura resistat,
<verg. aene. 2.600>	Iam flammae tulerint inimicus et hauserit ensis.
<verg. aene. 2.601>	Non tibi Tyndaridis facies inuisa Lacaenae
<verg. aene. 2.602>	Culpatusue Paris, diuum inclementia, diuum,
<verg. aene. 2.603>	Has euertit opes sternitque a culmine Troiam.
<verg. aene. 2.604>	Aspice (namque omnem, quae nunc obducta tuenti
<verg. aene. 2.605>	Mortalis hebetat uisus tibi et umida circum
<verg. aene. 2.606>	Caligat, nubem eripiam; tu ne qua parentis
<verg. aene. 2.607>	Iussa time neu praeceptis parere recusa):
<verg. aene. 2.608>	Hic, ubi disiectas moles auulsaque saxis
<verg. aene. 2.609>	Saxa uides mixtoque undantem puluere fumum,
<verg. aene. 2.610>	Neptunus muros magnoque emota tridenti
<verg. aene. 2.611>	Fundamenta quatit totamque a sedibus urbem
<verg. aene. 2.612>	Eruit. Hic Iuno Scaeas saeuissima portas
<verg. aene. 2.613>	Prima tenet sociumque furens a nauibus agmen
<verg. aene. 2.614>	Ferro accincta uocat.
<verg. aene. 2.615>	Iam summas arces Tritonia, respice, Pallas
<verg. aene. 2.616>	Insedit nimbo effulgens et Gorgone saeua.
<verg. aene. 2.617>	Ipse pater Danais animos uirisque secundas
<verg. aene. 2.618>	Sufficit, ipse deos in Dardana suscitat arma.
<verg. aene. 2.619>	Eripe, nate, fugam finemque impone labori.
<verg. aene. 2.620>	Nusquam abero et tutum patrio te limine sistam."
<verg. aene. 2.621>	Dixerat et spissis noctis se condidit umbris.
<verg. aene. 2.622>	Apparent dirae facies inimicaque Troiae
<verg. aene. 2.623>	Numina magna deum.
<verg. aene. 2.624>	Tum uero omne mihi uisum considere in ignis
<verg. aene. 2.625>	Ilium et ex imo uerti Neptunia Troia:
<verg. aene. 2.626>	Ac ueluti summis antiquam in montibus ornum
<verg. aene. 2.627>	Cum ferro accisam crebrisque bipennibus instant
<verg. aene. 2.628>	Eruere agricolae certatim, illa usque minatur
<verg. aene. 2.629>	Et tremefacta comam concusso uertice nutat,
<verg. aene. 2.630>	Vulneribus donec paulatim euicta supremum
<verg. aene. 2.631>	Congemuit traxitque iugis auulsa ruinam.
<verg. aene. 2.632>	Descendo ac ducente deo flammam inter et hostis
<verg. aene. 2.633>	Expedior: dant tela locum flammaeque recedunt.
<verg. aene. 2.634>	Atque ubi iam patriae peruentum ad limina sedis
<verg. aene. 2.635>	Antiquasque domos, genitor, quem tollere in altos
<verg. aene. 2.636>	Optabam primum montis primumque petebam,
<verg. aene. 2.637>	Abnegat excisa uitam producere Troia
<verg. aene. 2.638>	Exiliumque pati. "Vos o, quibus integer aeui
<verg. aene. 2.639>	Sanguis," ait, "solidaeque suo stant robore uires,
<verg. aene. 2.640>	Vos agitate fugam.
<verg. aene. 2.641>	Me si caelicolae uoluissent ducere uitam,
<verg. aene. 2.642>	Has mihi seruassent sedes. Satis una superque
<verg. aene. 2.643>	Vidimus excidia et captae superauimus urbi.
<verg. aene. 2.644>	Sic o sic positum affati discedite corpus.
<verg. aene. 2.645>	Ipse manu mortem inueniam; miserebitur hostis
<verg. aene. 2.646>	Exuuiasque petet. Facilis iactura sepulchri.
<verg. aene. 2.647>	Iam pridem inuisus diuis et inutilis annos
<verg. aene. 2.648>	Demoror, ex quo me diuum pater atque hominum rex
<verg. aene. 2.649>	Fulminis adflauit uentis et contigit igni."
<verg. aene. 2.650>	Talia perstabat memorans fixusque manebat.
<verg. aene. 2.651>	Nos contra effusi lacrimis coniunxque Creusa
<verg. aene. 2.652>	Ascaniusque omnisque domus ne uertere secum
<verg. aene. 2.653>	Cuncta pater fatoque urgenti incumbere uellet.
<verg. aene. 2.654>	Abnegat inceptoque et sedibus haeret in isdem.
<verg. aene. 2.655>	Rursus in arma feror mortemque miserrimus opto.
<verg. aene. 2.656>	Nam quod consilium aut quae iam fortuna dabatur?
<verg. aene. 2.657>	"Mene ecferre pedem, genitor, te posse relicto
<verg. aene. 2.658>	Sperasti tantumque nefas patrio excidit ore?
<verg. aene. 2.659>	Si nihil ex tanta superis placet urbe relinqui
<verg. aene. 2.660>	Et sedet hoc animo perituraeque addere Troiae
<verg. aene. 2.661>	Teque tuosque iuuat: patet isti ianua leto
<verg. aene. 2.662>	Iamque aderit multo Priami de sanguine Pyrrhus,
<verg. aene. 2.663>	Natum ante ora patris, patrem qui obtruncat ad aras.
<verg. aene. 2.664>	Hoc erat, alma parens, quod me per tela, per ignis
<verg. aene. 2.665>	Eripis, ut mediis hostem in penetralibus utque
<verg. aene. 2.666>	Ascanium patremque meum iuxtaque Creusam
<verg. aene. 2.667>	Alterum in alterius mactatos sanguine cernam?
<verg. aene. 2.668>	Arma, uiri, ferte arma; uocat lux ultima uictos.
<verg. aene. 2.669>	Reddite me Danais; sinite instaurata reuisam
<verg. aene. 2.670>	Proelia. Numquam omnes hodie moriemur inulti."
<verg. aene. 2.671>	Hinc ferro accingor rursus clipeoque sinistram
<verg. aene. 2.672>	Insertabam aptans meque extra tecta ferebam.
<verg. aene. 2.673>	Ecce autem complexa pedes in limine coniunx
<verg. aene. 2.674>	Haerebat paruumque patri tendebat Iulum:
<verg. aene. 2.675>	"Si periturus abis, et nos rape in omnia tecum;
<verg. aene. 2.676>	Sin aliquam expertus sumptis spem ponis in armis,
<verg. aene. 2.677>	Hanc primum tutare domum. Cui paruus Iulus,
<verg. aene. 2.678>	Cui pater et coniunx quondam tua dicta relinquor?"
<verg. aene. 2.679>	Talia uociferans gemitu tectum omne replebat,
<verg. aene. 2.680>	Cum subitum dictuque oritur mirabile monstrum.
<verg. aene. 2.681>	Namque manus inter maestorumque ora parentum,
<verg. aene. 2.682>	Ecce leuis summo de uertice uisus Iuli
<verg. aene. 2.683>	Fundere lumen apex, tactuque innoxia mollis
<verg. aene. 2.684>	Lambere flamma comas et circum tempora pasci.
<verg. aene. 2.685>	Nos pauidi trepidare metu crinemque flagrantem
<verg. aene. 2.686>	Excutere et sanctos restinguere fontibus ignis.
<verg. aene. 2.687>	At pater Anchises oculos ad sidera laetus
<verg. aene. 2.688>	Extulit et caelo palmas cum uoce tetendit:
<verg. aene. 2.689>	"Iuppiter omnipotens, precibus si flecteris ullis,
<verg. aene. 2.690>	Aspice nos! Hoc tantum, et si pietate meremur,
<verg. aene. 2.691>	Da deinde auxilium, pater, atque haec omina firma."
<verg. aene. 2.692>	Vix ea fatus erat senior, subitoque fragore
<verg. aene. 2.693>	Intonuit laeuum et de caelo lapsa per umbras
<verg. aene. 2.694>	Stella facem ducens multa cum luce cucurrit.
<verg. aene. 2.695>	Illam summa super labentem culmina tecti
<verg. aene. 2.696>	Cernimus Idaea claram se condere silua
<verg. aene. 2.697>	Signantemque uias; tum longo limite sulcus
<verg. aene. 2.698>	Dat lucem et late circum loca sulphure fumant.
<verg. aene. 2.699>	Hic uero uictus genitor se tollit ad auras
<verg. aene. 2.700>	Adfaturque deos et sanctum sidus adorat.
<verg. aene. 2.701>	"Iam iam nulla morast; sequor et qua ducitis adsum,
<verg. aene. 2.702>	Di patrii; seruate domum, seruate nepotem.
<verg. aene. 2.703>	Vestrum hoc augurium, uestroque in numine Troiast.
<verg. aene. 2.704>	Cedo equidem nec, nate, tibi comes ire recuso."
<verg. aene. 2.705>	Dixerat ille, et iam per moenia clarior ignis
<verg. aene. 2.706>	Auditur propiusque aestus incendia uoluunt.
<verg. aene. 2.707>	"Ergo age, care pater, ceruici imponere nostrae;
<verg. aene. 2.708>	Ipse subibo umeris nec me labor iste grauabit;
<verg. aene. 2.709>	Quo res cumque cadent, unum et commune periclum,
<verg. aene. 2.710>	Vna salus ambobus erit. Mihi paruus Iulus
<verg. aene. 2.711>	Sit comes et longe seruet uestigia coniunx.
<verg. aene. 2.712>	Vos, famuli, quae dicam animis aduertite uestris.
<verg. aene. 2.713>	Est urbe egressis tumulus templumque uetustum
<verg. aene. 2.714>	Desertae Cereris iuxtaque antiqua cupressus
<verg. aene. 2.715>	Religione patrum multos seruata per annos.
<verg. aene. 2.716>	Hanc ex diuerso sedem ueniemus in unam.
<verg. aene. 2.717>	Tu, genitor, cape sacra manu patriosque penatis;
<verg. aene. 2.718>	Me bello e tanto digressum et caede recenti
<verg. aene. 2.719>	Attrectare nefas, donec me flumine uiuo
<verg. aene. 2.720>	Abluero."
<verg. aene. 2.721>	Haec fatus latos umeros subiectaque colla
<verg. aene. 2.722>	Veste super fuluique insternor pelle leonis
<verg. aene. 2.723>	Succedoque oneri; dextrae se paruus Iulus
<verg. aene. 2.724>	Implicuit sequiturque patrem non passibus aequis;
<verg. aene. 2.725>	Pone subit coniunx. Ferimur per opaca locorum,
<verg. aene. 2.726>	Et me, quem dudum non ulla iniecta mouebant
<verg. aene. 2.727>	Tela neque aduerso glomerati exagmine Grai,
<verg. aene. 2.728>	Nunc omnes terrent aurae, sonus excitat omnis
<verg. aene. 2.729>	Suspensum et pariter comitique onerique timentem.
<verg. aene. 2.730>	Iamque propinquabam portis omnemque uidebar
<verg. aene. 2.731>	Euasisse uiam, subito cum creber ad auris
<verg. aene. 2.732>	Visus adesse pedum sonitus, genitorque per umbram
<verg. aene. 2.733>	Prospiciens: "Nate" exclamat "fuge, nate; propinquant.
<verg. aene. 2.734>	Ardentis clipeos atque aera micantia cerno."
<verg. aene. 2.735>	Hic mihi nescio quod trepido male numen amicum
<verg. aene. 2.736>	Confusam eripuit mentem. Namque auia cursu
<verg. aene. 2.737>	Dum sequor et nota excedo regione uiarum,
<verg. aene. 2.738>	Heu misero coniunx fatone erepta Creusa
<verg. aene. 2.739>	Substitit, errauitne uia seu lapsa resedit?
<verg. aene. 2.740>	Incertum; nec post oculis est reddita nostris.
<verg. aene. 2.741>	Nec prius amissam respexi animumue reflexi
<verg. aene. 2.742>	Quam tumulum antiquae Cereris sedemque sacratam
<verg. aene. 2.743>	Venimus: hic demum collectis omnibus una
<verg. aene. 2.744>	Defuit et comites natumque uirumque fefellit.
<verg. aene. 2.745>	Quem non incusaui amens hominumque deorumque,
<verg. aene. 2.746>	Aut quid in euersa uidi crudelius urbe?
<verg. aene. 2.747>	Ascanium Anchisenque patrem Teucrosque penatis
<verg. aene. 2.748>	Commendo sociis et curua ualle recondo;
<verg. aene. 2.749>	Ipse urbem repeto et cingor fulgentibus armis.
<verg. aene. 2.750>	Stat casus renouare omnis omnemque reuerti
<verg. aene. 2.751>	Per Troiam et rursus caput obiectare periclis.
<verg. aene. 2.752>	Principio muros obscuraque limina portae,
<verg. aene. 2.753>	Qua gressum extuleram, repeto et uestigia retro
<verg. aene. 2.754>	Obseruata sequor per noctem et lumine lustro.
<verg. aene. 2.755>	Horror ubique animo, simul ipsa silentia terrent.
<verg. aene. 2.756>	Inde domum, si forte pedem, si forte tulisset,
<verg. aene. 2.757>	Me refero. Inruerant Danai et tectum omne tenebant.
<verg. aene. 2.758>	Ilicet ignis edax summa ad fastigia uento
<verg. aene. 2.759>	Voluitur; exsuperant flammae, furit aestus ad auras.
<verg. aene. 2.760>	Procedo et Priami sedes arcemque reuiso:
<verg. aene. 2.761>	Et iam porticibus uacuis Iunonis asylo
<verg. aene. 2.762>	Custodes lecti Phoenix et dirus Vlixes
<verg. aene. 2.763>	Praedam adseruabant. Huc undique Troia gaza
<verg. aene. 2.764>	Incensis erepta adytis mensaeque deorum
<verg. aene. 2.765>	Crateresque auro solidi captiuaque uestis
<verg. aene. 2.766>	Congeritur. Pueri et pauidae longo ordine matres
<verg. aene. 2.767>	Stant circum.
<verg. aene. 2.768>	Ausus quin etiam uoces iactare per umbram
<verg. aene. 2.769>	Impleui clamore uias, maestusque Creusam
<verg. aene. 2.770>	Nequiquam ingeminans iterumque iterumque uocaui.
<verg. aene. 2.771>	Quaerenti et tectis urbis sine fine furenti
<verg. aene. 2.772>	Infelix simulacrum atque ipsius umbra Creusae
<verg. aene. 2.773>	Visa mihi ante oculos et nota maior imago.
<verg. aene. 2.774>	Obstipui steteruntque comae et uox faucibus haesit.
<verg. aene. 2.775>	Tum sic adfari et curas his demere dictis:
<verg. aene. 2.776>	"Quid tantum insano iuuat indulgere dolori,
<verg. aene. 2.777>	O dulcis coniunx? non haec sine numine diuum
<verg. aene. 2.778>	Eueniunt; nec te comitem hinc portare Creusam
<verg. aene. 2.779>	Fas aut ille sinit superi regnator Olympi.
<verg. aene. 2.780>	Longa tibi exilia et uastum maris aequor arandum:
<verg. aene. 2.781>	Et terram Hesperiam uenies, ubi Lydius arua
<verg. aene. 2.782>	Inter opima uirum leni fluit agmine Thybris.
<verg. aene. 2.783>	Illic res laetae regnumque et regia coniunx
<verg. aene. 2.784>	Parta tibi; lacrimas dilectae pelle Creusae.
<verg. aene. 2.785>	Non ego Myrmidonum sedes Dolopumue superbas
<verg. aene. 2.786>	Aspiciam aut Grais seruitum matribus ibo,
<verg. aene. 2.787>	Dardanis et diuae Veneris nurus; *et tua coniunx*;
<verg. aene. 2.788>	Sed me magna deum genetrix his detinet oris.
<verg. aene. 2.789>	Iamque uale et nati serua communis amorem."
<verg. aene. 2.790>	Haec ubi dicta dedit, lacrimantem et multa uolentem
<verg. aene. 2.791>	Dicere deseruit tenuisque recessit in auras.
<verg. aene. 2.792>	Ter conatus ibi collo dare bracchia circum;
<verg. aene. 2.793>	Ter frustra comprensa manus effugit imago,
<verg. aene. 2.794>	Par leuibus uentis uolucrique simillima somno.
<verg. aene. 2.795>	Sic demum socios consumpta nocte reuiso.
<verg. aene. 2.796>	Atque hic ingentem comitum adfluxisse nouorum
<verg. aene. 2.797>	Inuenio admirans numerum, matresque uirosque,
<verg. aene. 2.798>	Collectam exilio pubem, miserabile uulgus.
<verg. aene. 2.799>	Vndique conuenere animis opibusque parati
<verg. aene. 2.800>	In quascumque uelim pelago deducere terras.
<verg. aene. 2.801>	Iamque iugis summae surgebat Lucifer Idae
<verg. aene. 2.802>	Ducebatque diem Danaique obsessa tenebant
<verg. aene. 2.803>	Limina portarum nec spes opis ulla dabatur.
<verg. aene. 2.804>	Cessi et sublato montis genitore petiui.
<verg. aene. 3.1>	Postquam res Asiae Priamique euertere gentem
<verg. aene. 3.2>	Immeritam uisum superis, ceciditque superbum
<verg. aene. 3.3>	Ilium et omnis humo fumat Neptunia Troia,
<verg. aene. 3.4>	Diuersa exilia et desertas quaerere terras
<verg. aene. 3.5>	Auguriis agimur diuum classemque sub ipsa
<verg. aene. 3.6>	Antandro et Phrygiae molimur montibus Idae,
<verg. aene. 3.7>	Incerti quo fata ferant, ubi sistere detur,
<verg. aene. 3.8>	Contrahimusque uiros. uix prima inceperat aestas
<verg. aene. 3.9>	Et pater Anchises dare fatis uela iubebat,
<verg. aene. 3.10>	Litora cum patriae lacrimans portusque relinquo
<verg. aene. 3.11>	Et campos ubi Troia fuit. feror exul in altum
<verg. aene. 3.12>	Cum sociis natoque penatibus et magnis dis.
<verg. aene. 3.13>	Terra procul uastis colitur Mauortia campis
<verg. aene. 3.14>	(Thraces arant) acri quondam regnata Lycurgo,
<verg. aene. 3.15>	Hospitium antiquum Troiae sociique penates
<verg. aene. 3.16>	Dum fortuna fuit. feror huc et litore curuo
<verg. aene. 3.17>	Moenia prima loco fatis ingressus iniquis
<verg. aene. 3.18>	Aeneadasque meo nomen de nomine fingo.
<verg. aene. 3.19>	Sacra Dionaeae matri diuisque ferebam
<verg. aene. 3.20>	Auspicibus coeptorum operum, superoque nitentem
<verg. aene. 3.21>	Caelicolum regi mactabam in litore taurum.
<verg. aene. 3.22>	Forte fuit iuxta tumulus, quo cornea summo
<verg. aene. 3.23>	Virgulta et densis hastilibus horrida myrtus.
<verg. aene. 3.24>	Accessi uiridemque ab humo conuellere siluam
<verg. aene. 3.25>	Conatus, ramis tegerem ut frondentibus aras,
<verg. aene. 3.26>	Horrendum et dictu uideo mirabile monstrum.
<verg. aene. 3.27>	Nam quae prima solo ruptis radicibus arbos
<verg. aene. 3.28>	Vellitur, huic atro liquuntur sanguine guttae
<verg. aene. 3.29>	Et terram tabo maculant. mihi frigidus horror
<verg. aene. 3.30>	Membra quatit gelidusque coit formidine sanguis.
<verg. aene. 3.31>	Rursus et alterius lentum conuellere uimen
<verg. aene. 3.32>	Insequor et causas penitus temptare latentis:
<verg. aene. 3.33>	Ater et alterius sequitur de cortice sanguis.
<verg. aene. 3.34>	Multa mouens animo Nymphas uenerabar agrestis
<verg. aene. 3.35>	Gradiuumque patrem, Geticis qui praesidet aruis,
<verg. aene. 3.36>	Rite secundarent uisus omenque leuarent.
<verg. aene. 3.37>	Tertia sed postquam maiore hastilia nisu
<verg. aene. 3.38>	Aggredior genibusque aduersae obluctor harenae
<verg. aene. 3.39>	(Eloquar an sileam?) gemitus lacrimabilis imo
<verg. aene. 3.40>	Auditur tumulo et uox reddita fertur ad auris:
<verg. aene. 3.41>	"Quid miserum, Aenea, laceras? iam parce sepulto,
<verg. aene. 3.42>	Parce pias scelerare manus. non me tibi Troia
<verg. aene. 3.43>	Externum tulit aut cruor hic de stipite manat.
<verg. aene. 3.44>	Heu fuge crudelis terras, fuge litus auarum:
<verg. aene. 3.45>	Nam Polydorus ego. hic confixum ferrea texit
<verg. aene. 3.46>	Telorum seges et iaculis increuit acutis."
<verg. aene. 3.47>	Tum uero ancipiti mentem formidine pressus
<verg. aene. 3.48>	Obstipui steteruntque comae et uox faucibus haesit.
<verg. aene. 3.49>	Hunc Polydorum auri quondam cum pondere magno
<verg. aene. 3.50>	Infelix Priamus furtim mandarat alendum
<verg. aene. 3.51>	Threicio regi, cum iam diffideret armis
<verg. aene. 3.52>	Dardaniae cingique urbem obsidione uideret.
<verg. aene. 3.53>	Ille, ut opes fractae Teucrum et Fortuna recessit,
<verg. aene. 3.54>	Res Agamemnonias uictriciaque arma secutus
<verg. aene. 3.55>	Fas omne abrumpit: Polydorum obtruncat, et auro
<verg. aene. 3.56>	Vi potitur. quid non mortalia pectora cogis,
<verg. aene. 3.57>	Auri sacra fames! postquam pauor ossa reliquit,
<verg. aene. 3.58>	Delectos populi ad proceres primumque parentem
<verg. aene. 3.59>	Monstra deum refero, et quae sit sententia posco.
<verg. aene. 3.60>	Omnibus idem animus, scelerata excedere terra,
<verg. aene. 3.61>	Linqui pollutum hospitium et dare classibus Austros.
<verg. aene. 3.62>	Ergo instauramus Polydoro funus: et ingens
<verg. aene. 3.63>	Aggeritur tumulo tellus; stant manibus arae,
<verg. aene. 3.64>	Caeruleis maestae uittis atraque cupresso,
<verg. aene. 3.65>	Et circum Iliades crinem de more solutae;
<verg. aene. 3.66>	Inferimus tepido spumantia cymbia lacte
<verg. aene. 3.67>	Sanguinis et sacri pateras animamque sepulcro
<verg. aene. 3.68>	Condimus et magna supremum uoce ciemus.
<verg. aene. 3.69>	Inde ubi prima fides pelago, placataque uenti
<verg. aene. 3.70>	Dant maria et lenis crepitans uocat Auster in altum,
<verg. aene. 3.71>	Deducunt socii nauis et litora complent.
<verg. aene. 3.72>	Prouehimur portu terraeque urbesque recedunt.
<verg. aene. 3.73>	Sacra mari colitur medio gratissima tellus
<verg. aene. 3.74>	Nereidum matri et Neptuno Aegaeo,
<verg. aene. 3.75>	Quam pius arquitenens oras et litora circum
<verg. aene. 3.76>	Errantem Mycono e celsa Gyaroque reuinxit,
<verg. aene. 3.77>	Immotamque coli dedit et contemnere uentos.
<verg. aene. 3.78>	Huc feror: haec fessos tuto placidissima portu
<verg. aene. 3.79>	Accipit. egressi ueneramur Apollinis urbem.
<verg. aene. 3.80>	Rex Anius, rex idem hominum Phoebique sacerdos,
<verg. aene. 3.81>	Vittis et sacra redimitus tempora lauro
<verg. aene. 3.82>	Occurrit; ueterem Anchisen adgnouit amicum.
<verg. aene. 3.83>	Iungimus hospitio dextras et tecta subimus.
<verg. aene. 3.84>	Templa dei saxo uenerabar structa uetusto:
<verg. aene. 3.85>	"Da propriam, Thymbraee, domum; da moenia fessis
<verg. aene. 3.86>	Et genus et mansuram urbem; serua altera Troiae
<verg. aene. 3.87>	Pergama, reliquias Danaum atque immitis Achilli.
<verg. aene. 3.88>	Quem sequimur? quoue ire iubes? ubi ponere sedes?
<verg. aene. 3.89>	Da, pater, augurium atque animis illabere nostris."
<verg. aene. 3.90>	Vix ea fatus eram: tremere omnia uisa repente,
<verg. aene. 3.91>	Liminaque laurusque dei totusque moueri
<verg. aene. 3.92>	Mons circum et mugire adytis cortina reclusis.
<verg. aene. 3.93>	Summissi petimus terram; uox fertur ad auris:
<verg. aene. 3.94>	"Dardanidae duri, quae uos a stirpe parentum
<verg. aene. 3.95>	Prima tulit tellus, eadem uos ubere laeto
<verg. aene. 3.96>	Accipiet reduces. antiquam exquirite matrem.
<verg. aene. 3.97>	Hic domus Aeneae cunctis dominabitur oris
<verg. aene. 3.98>	Et nati natorum et qui nascentur ab illis."
<verg. aene. 3.99>	Haec Phoebus; mixtoque ingens exorta tumultu
<verg. aene. 3.100>	Laetitia, et cuncti quae sint ea moenia quaerunt,
<verg. aene. 3.101>	Quo Phoebus uocet errantis iubeatque reuerti.
<verg. aene. 3.102>	Tum genitor ueterum uoluens monimenta uirorum
<verg. aene. 3.103>	"Audite, o proceres," ait "et spes discite uestras.
<verg. aene. 3.104>	Creta Iouis magni medio iacet insula ponto,
<verg. aene. 3.105>	Mons Idaeus ubi et gentis cunabula nostrae.
<verg. aene. 3.106>	Centum urbes habitant magnas, uberrima regna,
<verg. aene. 3.107>	Maximus unde pater, si rite audita recordor,
<verg. aene. 3.108>	Teucrus Rhoeteas primum est aduectus in oras,
<verg. aene. 3.109>	Optauitque locum regno. nondum Ilium et arces
<verg. aene. 3.110>	Pergameae steterant; habitabant uallibus imis.
<verg. aene. 3.111>	Hinc mater cultrix Cybeli Corybantiaque aera
<verg. aene. 3.112>	Idaeumque nemus, hinc fida silentia sacris,
<verg. aene. 3.113>	Et iuncti currum dominae subiere leones.
<verg. aene. 3.114>	Ergo agite et diuum ducunt qua iussa sequamur:
<verg. aene. 3.115>	Placemus uentos et Gnosia regna petamus.
<verg. aene. 3.116>	Nec longo distant cursu: modo Iuppiter adsit,
<verg. aene. 3.117>	Tertia lux classem Cretaeis sistet in oris."
<verg. aene. 3.118>	Sic fatus meritos aris mactauit honores,
<verg. aene. 3.119>	Taurum Neptuno, taurum tibi, pulcher Apollo,
<verg. aene. 3.120>	Nigram Hiemi pecudem, Zephyris felicibus albam.
<verg. aene. 3.121>	Fama uolat pulsum regnis cessisse paternis
<verg. aene. 3.122>	Idomenea ducem, desertaque litora Cretae,
<verg. aene. 3.123>	Hoste uacare domum sedesque astare relictas.
<verg. aene. 3.124>	Linquimus Ortygiae portus pelagoque uolamus
<verg. aene. 3.125>	Bacchatamque iugis Naxum uiridemque Donusam,
<verg. aene. 3.126>	Olearum niueamque Parum sparsasque per aequor
<verg. aene. 3.127>	Cycladas et crebris legimus freta concita terris.
<verg. aene. 3.128>	Nauticus exoritur uario certamine clamor:
<verg. aene. 3.129>	Hortantur socii Cretam proauosque petamus.
<verg. aene. 3.130>	Prosequitur surgens a puppi uentus euntis,
<verg. aene. 3.131>	Et tandem antiquis Curetum adlabimur oris.
<verg. aene. 3.132>	Ergo auidus muros optatae molior urbis
<verg. aene. 3.133>	Pergameamque uoco, et laetam cognomine gentem
<verg. aene. 3.134>	Hortor amare focos arcemque attollere tectis.
<verg. aene. 3.135>	Iamque fere sicco subductae litore puppes;
<verg. aene. 3.136>	Conubiis aruisque nouis operata iuuentus;
<verg. aene. 3.137>	Iura domosque dabam: subito cum tabida membris
<verg. aene. 3.138>	Corrupto caeli tractu miserandaque uenit
<verg. aene. 3.139>	Arboribusque satisque lues et letifer annus.
<verg. aene. 3.140>	Linquebant dulcis animas aut aegra trahebant
<verg. aene. 3.141>	Corpora; tum sterilis exurere Sirius agros,
<verg. aene. 3.142>	Arebant herbae et uictum seges aegra negabat.
<verg. aene. 3.143>	Rursus ad oraclum Ortygiae Phoebumque remenso
<verg. aene. 3.144>	Hortatur pater ire mari ueniamque precari,
<verg. aene. 3.145>	Quam fessis finem rebus ferat, unde laborum
<verg. aene. 3.146>	Temptare auxilium iubeat, quo uertere cursus.
<verg. aene. 3.147>	Nox erat et terris animalia somnus habebat:
<verg. aene. 3.148>	Effigies sacrae diuum Phrygiique penates,
<verg. aene. 3.149>	Quos mecum a Troia mediisque ex ignibus urbis
<verg. aene. 3.150>	Extuleram, uisi ante oculos astare iacentis
<verg. aene. 3.151>	In somnis multo manifesti lumine, qua se
<verg. aene. 3.152>	Plena per insertas fundebat luna fenestras;
<verg. aene. 3.153>	Tum sic affari et curas his demere dictis:
<verg. aene. 3.154>	"Quod tibi delato Ortygiam dicturus Apollo est,
<verg. aene. 3.155>	Hic canit et tua nos en ultro ad limina mittit.
<verg. aene. 3.156>	Nos te Dardania incensa tuaque arma secuti,
<verg. aene. 3.157>	Nos tumidum sub te permensi classibus aequor,
<verg. aene. 3.158>	Idem uenturos tollemus in astra nepotes
<verg. aene. 3.159>	Imperiumque urbi dabimus. tu moenia magnis
<verg. aene. 3.160>	Magna para longumque fugae ne linque laborem.
<verg. aene. 3.161>	Mutandae sedes. non haec tibi litora suasit
<verg. aene. 3.162>	Delius aut Cretae iussit considere Apollo.
<verg. aene. 3.163>	Est locus, Hesperiam Grai cognomine dicunt,
<verg. aene. 3.164>	Terra antiqua potens armis atque ubere glebae;
<verg. aene. 3.165>	Oenotri coluere uiri; nunc fama minores
<verg. aene. 3.166>	Italiam dixisse ducis de nomine gentem:
<verg. aene. 3.167>	Hae nobis propriae sedes, hinc Dardanus ortus
<verg. aene. 3.168>	Iasiusque pater, genus a quo principe nostrum.
<verg. aene. 3.169>	Surge age et haec laetus longaeuo dicta parenti
<verg. aene. 3.170>	Haud dubitanda refer: Corythum terrasque requirat
<verg. aene. 3.171>	Ausonias: Dictaea negat tibi Iuppiter arua."
<verg. aene. 3.172>	Talibus attonitus uisis et uoce deorum
<verg. aene. 3.173>	(Nec sopor illud erat, sed coram agnoscere uultus
<verg. aene. 3.174>	Velatasque comas praesentiaque ora uidebar;
<verg. aene. 3.175>	Tum gelidus toto manabat corpore sudor)
<verg. aene. 3.176>	Corripio e stratis corpus tendoque supinas
<verg. aene. 3.177>	Ad caelum cum uoce manus et munera libo
<verg. aene. 3.178>	Intemerata focis. perfecto laetus honore
<verg. aene. 3.179>	Anchisen facio certum remque ordine pando.
<verg. aene. 3.180>	Agnouit prolem ambiguam geminosque parentis,
<verg. aene. 3.181>	Seque nouo ueterum deceptum errore locorum.
<verg. aene. 3.182>	Tum memorat: "nate, Iliacis exercite fatis,
<verg. aene. 3.183>	Sola mihi talis casus Cassandra canebat.
<verg. aene. 3.184>	Nunc repeto haec generi portendere debita nostro
<verg. aene. 3.185>	Et saepe Hesperiam, saepe Itala regna uocare.
<verg. aene. 3.186>	Sed quis ad Hesperiae uenturos litora Teucros
<verg. aene. 3.187>	Crederet? aut quem tum uates Cassandra moueret?
<verg. aene. 3.188>	Cedamus Phoebo et moniti meliora sequamur."
<verg. aene. 3.189>	Sic ait, et cuncti dicto paremus ouantes.
<verg. aene. 3.190>	Hanc quoque deserimus sedem paucisque relictis
<verg. aene. 3.191>	Vela damus uastumque caua trabe currimus aequor.
<verg. aene. 3.192>	Postquam altum tenuere rates nec iam amplius ullae
<verg. aene. 3.193>	Apparent terrae, caelum undique et undique pontus,
<verg. aene. 3.194>	Tum mihi caeruleus supra caput astitit imber
<verg. aene. 3.195>	Noctem hiememque ferens, et inhorruit unda tenebris.
<verg. aene. 3.196>	Continuo uenti uoluunt mare magnaque surgunt
<verg. aene. 3.197>	Aequora, dispersi iactamur gurgite uasto;
<verg. aene. 3.198>	Inuoluere diem nimbi et nox umida caelum
<verg. aene. 3.199>	Abstulit, ingeminant abrupti nubibus ignes.
<verg. aene. 3.200>	Excutimur cursu et caecis erramus in undis.
<verg. aene. 3.201>	Ipse diem noctemque negat discernere caelo
<verg. aene. 3.202>	Nec meminisse uiae media Palinurus in unda
<verg. aene. 3.203>	Tris adeo incertos caeca caligine soles
<verg. aene. 3.204>	Erramus pelago, totidem sine sidere noctes.
<verg. aene. 3.205>	Quarto terra die primum se attollere tandem
<verg. aene. 3.206>	Visa, aperire procul montis ac uoluere fumum.
<verg. aene. 3.207>	Vela cadunt, remis insurgimus; haud mora, nautae
<verg. aene. 3.208>	Adnixi torquent spumas et caerula uerrunt.
<verg. aene. 3.209>	Seruatum ex undis Strophadum me litora primum
<verg. aene. 3.210>	Excipiunt. Strophades Graio stant nomine dictae
<verg. aene. 3.211>	Insulae Ionio in magno, quas dira Celaeno
<verg. aene. 3.212>	Harpyiaeque colunt aliae, Phineia postquam
<verg. aene. 3.213>	Clausa domus mensasque metu liquere priores.
<verg. aene. 3.214>	Tristius haud illis monstrum, nec saeuior ulla
<verg. aene. 3.215>	Pestis et ira deum Stygiis sese extulit undis.
<verg. aene. 3.216>	Virginei uolucrum uultus, foedissima uentris
<verg. aene. 3.217>	Proluuies uncaeque manus et pallida semper
<verg. aene. 3.218>	Ora fame. ******************************
<verg. aene. 3.219>	Huc ubi delati portus intrauimus, ecce
<verg. aene. 3.220>	Laeta boum passim campis armenta uidemus
<verg. aene. 3.221>	Caprigenumque pecus nullo custode per herbas.
<verg. aene. 3.222>	Irruimus ferro et diuos ipsumque uocamus
<verg. aene. 3.223>	In partem praedamque Iouem; tum litore curuo
<verg. aene. 3.224>	Exstruimusque toros dapibusque epulamur opimis.
<verg. aene. 3.225>	At subitae horrifico lapsu de montibus adsunt
<verg. aene. 3.226>	Harpyiae et magnis quatiunt clangoribus alas,
<verg. aene. 3.227>	Diripiuntque dapes contactuque omnia foedant
<verg. aene. 3.228>	Immundo; tum uox taetrum dira inter odorem.
<verg. aene. 3.229>	Rursum in secessu longo sub rupe cauata
<verg. aene. 3.230>	Arboribus clausam circum atque horrentibus umbris
<verg. aene. 3.231>	Instruimus mensas arisque reponimus ignem;
<verg. aene. 3.232>	Rursum ex diuerso caeli caecisque latebris
<verg. aene. 3.233>	Turba sonans praedam pedibus circumuolat uncis,
<verg. aene. 3.234>	Polluit ore dapes. sociis tunc arma capessant
<verg. aene. 3.235>	Edico, et dira bellum cum gente gerendum.
<verg. aene. 3.236>	Haud secus ac iussi faciunt tectosque per herbam
<verg. aene. 3.237>	Disponunt ensis et scuta latentia condunt.
<verg. aene. 3.238>	Ergo ubi delapsae sonitum per curua dedere
<verg. aene. 3.239>	Litora, dat signum specula Misenus ab alta
<verg. aene. 3.240>	Aere cauo. inuadunt socii et noua proelia temptant,
<verg. aene. 3.241>	Obscenas pelagi ferro foedare uolucris.
<verg. aene. 3.242>	Sed neque uim plumis ullam nec uulnera tergo
<verg. aene. 3.243>	Accipiunt, celerique fuga sub sidera lapsae
<verg. aene. 3.244>	Semessam praedam et uestigia foeda relinquunt.
<verg. aene. 3.245>	Vna in praecelsa consedit rupe Celaeno,
<verg. aene. 3.246>	Infelix uates, rumpitque hanc pectore uocem:
<verg. aene. 3.247>	"Bellum etiam pro caede boum stratisque iuuencis,
<verg. aene. 3.248>	Laomedontiadae, bellumne inferre paratis
<verg. aene. 3.249>	Et patrio Harpyias insontis pellere regno?
<verg. aene. 3.250>	Accipite ergo animis atque haec mea figite dicta,
<verg. aene. 3.251>	Quae Phoebo pater omnipotens, mihi Phoebus Apollo
<verg. aene. 3.252>	Praedixit, uobis Furiarum ego maxima pando.
<verg. aene. 3.253>	Italiam cursu petitis uentisque uocatis:
<verg. aene. 3.254>	Ibitis Italiam portusque intrare licebit.
<verg. aene. 3.255>	Sed non ante datam cingetis moenibus urbem
<verg. aene. 3.256>	Quam uos dira fames nostraeque iniuria caedis
<verg. aene. 3.257>	Ambesas subigat malis absumere mensas."
<verg. aene. 3.258>	Dixit, et in siluam pennis ablata refugit.
<verg. aene. 3.259>	At sociis subita gelidus formidine sanguis
<verg. aene. 3.260>	Deriguit: cecidere animi, nec iam amplius armis,
<verg. aene. 3.261>	Sed uotis precibusque iubent exposcere pacem,
<verg. aene. 3.262>	Siue deae seu sint dirae obscenaeque uolucres.
<verg. aene. 3.263>	Et pater Anchises passis de litore palmis
<verg. aene. 3.264>	Numina magna uocat meritosque indicit honores:
<verg. aene. 3.265>	"Di, prohibete minas; di, talem auertite casum
<verg. aene. 3.266>	Et placidi seruate pios." tum litore funem
<verg. aene. 3.267>	Deripere excussosque iubet laxare rudentis.
<verg. aene. 3.268>	Tendunt uela Noti: fugimus spumantibus undis
<verg. aene. 3.269>	Qua cursum uentusque gubernatorque uocabat.
<verg. aene. 3.270>	Iam medio apparet fluctu nemorosa Zacynthos
<verg. aene. 3.271>	Dulichiumque Sameque et Neritos ardua saxis.
<verg. aene. 3.272>	Effugimus scopulos Ithacae, Laertia regna,
<verg. aene. 3.273>	Et terram altricem saeui exsecramur Vlixi.
<verg. aene. 3.274>	Mox et Leucatae nimbosa cacumina montis
<verg. aene. 3.275>	Et formidatus nautis aperitur Apollo.
<verg. aene. 3.276>	Hunc petimus fessi et paruae succedimus urbi;
<verg. aene. 3.277>	Ancora de prora iacitur, stant litore puppes.
<verg. aene. 3.278>	Ergo insperata tandem tellure potiti
<verg. aene. 3.279>	Lustramurque Ioui uotisque incendimus aras,
<verg. aene. 3.280>	Actiaque Iliacis celebramus litora ludis.
<verg. aene. 3.281>	Exercent patrias oleo labente palaestras
<verg. aene. 3.282>	Nudati socii: iuuat euasisse tot urbes
<verg. aene. 3.283>	Argolicas mediosque fugam tenuisse per hostis.
<verg. aene. 3.284>	Interea magnum sol circumuoluitur annum
<verg. aene. 3.285>	Et glacialis hiems Aquilonibus asperat undas:
<verg. aene. 3.286>	Aere cauo clipeum, magni gestamen Abantis,
<verg. aene. 3.287>	Postibus aduersis figo et rem carmine signo:
<verg. aene. 3.288>	AENEAS HAEC DE DANAIS VICTORIBVS ARMA.
<verg. aene. 3.289>	Linquere tum portus iubeo et considere transtris.
<verg. aene. 3.290>	Certatim socii feriunt mare et aequora uerrunt.
<verg. aene. 3.291>	Protinus aerias Phaeacum abscondimus arces
<verg. aene. 3.292>	Litoraque Epiri legimus portuque subimus
<verg. aene. 3.293>	Chaonio et celsam Buthroti accedimus urbem.
<verg. aene. 3.294>	Hic incredibilis rerum fama occupat auris,
<verg. aene. 3.295>	Priamiden Helenum Graias regnare per urbis
<verg. aene. 3.296>	Coniugio Aeacidae Pyrrhi sceptrisque potitum,
<verg. aene. 3.297>	Et patrio Andromachen iterum cessisse marito.
<verg. aene. 3.298>	Obstipui miroque incensum pectus amore
<verg. aene. 3.299>	Compellare uirum et casus cognoscere tantos.
<verg. aene. 3.300>	Progredior portu classis et litora linquens,
<verg. aene. 3.301>	Sollemnis cum forte dapes et tristia dona
<verg. aene. 3.302>	Ante urbem in luco falsi Simoentis ad undam
<verg. aene. 3.303>	Libabat cineri Andromache manisque uocabat
<verg. aene. 3.304>	Hectoreum ad tumulum, uiridi quem caespite inanem
<verg. aene. 3.305>	Et geminas, causam lacrimis, sacrauerat aras.
<verg. aene. 3.306>	Vt me conspexit uenientem et Troia circum
<verg. aene. 3.307>	Arma amens uidit, magnis exterrita monstris
<verg. aene. 3.308>	Deriguit uisu in medio, calor ossa reliquit;
<verg. aene. 3.309>	Labitur et longo uix tandem tempore fatur:
<verg. aene. 3.310>	"Verane te facies, uerus mihi nuntius affers,
<verg. aene. 3.311>	Nate dea? uiuisne? aut, si lux alma recessit,
<verg. aene. 3.312>	Hector ubi est?" dixit, lacrimasque effudit et omnem
<verg. aene. 3.313>	Impleuit clamore locum. uix pauca furenti
<verg. aene. 3.314>	Subicio et raris turbatus uocibus hisco:
<verg. aene. 3.315>	"Viuo equidem uitamque extrema per omnia duco;
<verg. aene. 3.316>	Ne dubita, nam uera uides. ********************
<verg. aene. 3.317>	Heu! quis te casus deiectam coniuge tanto
<verg. aene. 3.318>	Excipit, aut quae digna satis fortuna reuisit,
<verg. aene. 3.319>	Hectoris Andromachen? Pyrrhin conubia seruas?"
<verg. aene. 3.320>	Deiecit uultum et demissa uoce locutast:
<verg. aene. 3.321>	"O felix una ante alias Priameia uirgo,
<verg. aene. 3.322>	Hostilem ad tumulum Troiae sub moenibus altis
<verg. aene. 3.323>	Iussa mori, quae sortitus non pertulit ullos
<verg. aene. 3.324>	Nec uictoris eri tetigit captiua cubile!
<verg. aene. 3.325>	Nos patria incensa diuersa per aequora uectae
<verg. aene. 3.326>	Stirpis Achilleae fastus iuuenemque superbum
<verg. aene. 3.327>	Seruitio enixae tulimus; qui deinde secutus
<verg. aene. 3.328>	Ledaeam Hermionen Lacedaemoniosque hymenaeos
<verg. aene. 3.329>	Me famulo famulamque Heleno transmisit habendam.
<verg. aene. 3.330>	Ast illum ereptae magno flammatus amore
<verg. aene. 3.331>	Coniugis et scelerum furiis agitatus Orestes
<verg. aene. 3.332>	Excipit incautum patriasque obtruncat ad aras.
<verg. aene. 3.333>	Morte Neoptolemi regnorum reddita cessit
<verg. aene. 3.334>	Pars Heleno, qui Chaonios cognomine campos
<verg. aene. 3.335>	Chaoniamque omnem Troiano a Chaone dixit,
<verg. aene. 3.336>	Pergamaque Iliacamque iugis hanc addidit arcem.
<verg. aene. 3.337>	Sed tibi qui cursum uenti, quae fata dedere?
<verg. aene. 3.338>	Aut quisnam ignarum nostris deus appulit oris?
<verg. aene. 3.339>	Quid puer Ascanius? superatne et uescitur aura?
<verg. aene. 3.340>	Quem tibi iam Troia *************************
<verg. aene. 3.341>	Ecqua tamen puerost amissae cura parentis?
<verg. aene. 3.342>	Ecquid in antiquam uirtutem animosque uirilis
<verg. aene. 3.343>	Et pater Aeneas et auunculus excitat Hector?"
<verg. aene. 3.344>	Talia fundebat lacrimans longosque ciebat
<verg. aene. 3.345>	Incassum fletus, cum sese a moenibus heros
<verg. aene. 3.346>	Priamides multis Helenus comitantibus affert,
<verg. aene. 3.347>	Agnoscitque suos laetusque ad limina ducit,
<verg. aene. 3.348>	Et multum lacrimas uerba inter singula fundit.
<verg. aene. 3.349>	Procedo et paruam Troiam simulataque magnis
<verg. aene. 3.350>	Pergama et arentem Xanthi cognomine riuum
<verg. aene. 3.351>	Agnosco, Scaeaeque amplector limina portae.
<verg. aene. 3.352>	Nec non et Teucri socia simul urbe fruuntur.
<verg. aene. 3.353>	Illos porticibus rex accipiebat in amplis:
<verg. aene. 3.354>	Aulai medio libabant pocula Bacchi
<verg. aene. 3.355>	Impositis auro dapibus, paterasque tenebant.
<verg. aene. 3.356>	Iamque dies alterque dies processit, et aurae
<verg. aene. 3.357>	Vela uocant tumidoque inflatur carbasus austro:
<verg. aene. 3.358>	His uatem aggredior dictis ac talia quaeso:
<verg. aene. 3.359>	"Troiugena, interpres diuum, qui numina Phoebi,
<verg. aene. 3.360>	Qui tripodas, Clarii et laurus, qui sidera sentis
<verg. aene. 3.361>	Et uolucrum linguas et praepetis omina pennae,
<verg. aene. 3.362>	Fare age (namque omnis cursum mihi prospera dixit
<verg. aene. 3.363>	Religio, et cuncti suaserunt numine diui
<verg. aene. 3.364>	Italiam petere et terras temptare repostas;
<verg. aene. 3.365>	Sola nouum dictuque nefas Harpyia Celaeno
<verg. aene. 3.366>	Prodigium canit et tristis denuntiat iras
<verg. aene. 3.367>	Obscenamque famem) quae prima pericula uito?
<verg. aene. 3.368>	Quidue sequens tantos possim superare labores?"
<verg. aene. 3.369>	Hic Helenus caesis primum de more iuuencis
<verg. aene. 3.370>	Exorat pacem diuum uittasque resoluit
<verg. aene. 3.371>	Sacrati capitis, meque ad tua limina, Phoebe,
<verg. aene. 3.372>	Ipse manu multo suspensum numine ducit,
<verg. aene. 3.373>	Atque haec deinde canit diuino ex ore sacerdos:
<verg. aene. 3.374>	"Nate dea (nam te maioribus ire per altum
<verg. aene. 3.375>	Auspiciis manifesta fides, sic fata deum rex
<verg. aene. 3.376>	Sortitur uoluitque uices, is uertitur ordo),
<verg. aene. 3.377>	Pauca tibi e multis, quo tutior hospita lustres
<verg. aene. 3.378>	Aequora et Ausonio possis considere portu,
<verg. aene. 3.379>	Expediam dictis: prohibent nam cetera Parcae
<verg. aene. 3.380>	Scire Helenum farique uetat Saturnia Iuno.
<verg. aene. 3.381>	Principio Italiam, quam tu iam rere propinquam
<verg. aene. 3.382>	Vicinosque, ignare, paras inuadere portus,
<verg. aene. 3.383>	Longa procul longis uia diuidit inuia terris.
<verg. aene. 3.384>	Ante et Trinacria lentandus remus in unda
<verg. aene. 3.385>	Et salis Ausonii lustrandum nauibus aequor
<verg. aene. 3.386>	Infernique lacus Aeaeaeque insula Circae,
<verg. aene. 3.387>	Quam tuta possis urbem componere terra.
<verg. aene. 3.388>	Signa tibi dicam, tu condita mente teneto:
<verg. aene. 3.389>	Cum tibi sollicito secreti ad fluminis undam
<verg. aene. 3.390>	Litoreis ingens inuenta sub ilicibus sus
<verg. aene. 3.391>	Triginta capitum fetus enixa iacebit,
<verg. aene. 3.392>	Alba, solo recubans, albi circum ubera nati,
<verg. aene. 3.393>	Is locus urbis erit, requies ea certa laborum.
<verg. aene. 3.394>	Nec tu mensarum morsus horresce futuros:
<verg. aene. 3.395>	Fata uiam inuenient aderitque uocatus Apollo.
<verg. aene. 3.396>	Has autem terras Italique hanc litoris oram,
<verg. aene. 3.397>	Proxima quae nostri perfunditur aequoris aestu,
<verg. aene. 3.398>	Effuge; cuncta malis habitantur moenia Grais.
<verg. aene. 3.399>	Hic et Narycii posuerunt moenia Locri,
<verg. aene. 3.400>	Et Sallentinos obsedit milite campos
<verg. aene. 3.401>	Lyctius Idomeneus; hic illa ducis Meliboei
<verg. aene. 3.402>	Parua Philoctetae subnixa Petelia muro.
<verg. aene. 3.403>	Quin ubi transmissae steterint trans aequora classes
<verg. aene. 3.404>	Et positis aris iam uota in litore solues,
<verg. aene. 3.405>	Purpureo uelare comas adopertus amictu,
<verg. aene. 3.406>	Ne qua inter sanctos ignis in honore deorum
<verg. aene. 3.407>	Hostilis facies occurrat et omina turbet.
<verg. aene. 3.408>	Hunc socii morem sacrorum, hunc ipse teneto;
<verg. aene. 3.409>	Hac casti maneant in religione nepotes.
<verg. aene. 3.410>	Ast ubi digressum Siculae te admouerit orae
<verg. aene. 3.411>	Ventus, et angusti rarescent claustra Pelori,
<verg. aene. 3.412>	Laeua tibi tellus et longo laeua petantur
<verg. aene. 3.413>	Aequora circuitu; dextrum fuge litus et undas.
<verg. aene. 3.414>	Haec loca ui quondam et uasta conuulsa ruina
<verg. aene. 3.415>	(Tantum aeui longinqua ualet mutare uetustas)
<verg. aene. 3.416>	Dissiluisse ferunt, cum protinus utraque tellus
<verg. aene. 3.417>	Vna foret: uenit medio ui pontus et undis
<verg. aene. 3.418>	Hesperium Siculo latus abscidit, aruaque et urbes
<verg. aene. 3.419>	Litore diductas angusto interluit aestu.
<verg. aene. 3.420>	Dextrum Scylla latus, laeuum implacata Charybdis
<verg. aene. 3.421>	Obsidet, atque imo barathri ter gurgite uastos
<verg. aene. 3.422>	Sorbet in abruptum fluctus rursusque sub auras
<verg. aene. 3.423>	Erigit alternos, et sidera uerberat unda.
<verg. aene. 3.424>	At Scyllam caecis cohibet spelunca latebris
<verg. aene. 3.425>	Ora exsertantem et nauis in saxa trahentem.
<verg. aene. 3.426>	Prima hominis facies et pulchro pectore uirgo
<verg. aene. 3.427>	Pube tenus, postrema immani corpore pistrix
<verg. aene. 3.428>	Delphinum caudas utero commissa luporum.
<verg. aene. 3.429>	Praestat Trinacrii metas lustrare Pachyni
<verg. aene. 3.430>	Cessantem, longos et circumflectere cursus,
<verg. aene. 3.431>	Quam semel informem uasto uidisse sub antro
<verg. aene. 3.432>	Scyllam et caeruleis canibus resonantia saxa.
<verg. aene. 3.433>	Praeterea, si qua est Heleno prudentia uati,
<verg. aene. 3.434>	Si qua fides, animum si ueris implet Apollo,
<verg. aene. 3.435>	Vnum illud tibi, nate dea, proque omnibus unum
<verg. aene. 3.436>	Praedicam et repetens iterumque iterumque monebo,
<verg. aene. 3.437>	Iunonis magnae primum prece numen adora,
<verg. aene. 3.438>	Iunoni cane uota libens dominamque potentem
<verg. aene. 3.439>	Supplicibus supera donis: sic denique uictor
<verg. aene. 3.440>	Trinacria finis Italos mittere relicta.
<verg. aene. 3.441>	Huc ubi delatus Cumaeam accesseris urbem
<verg. aene. 3.442>	Diuinosque lacus et Auerna sonantia siluis,
<verg. aene. 3.443>	Insanam uatem aspicies, quae rupe sub ima
<verg. aene. 3.444>	Fata canit foliisque notas et nomina mandat.
<verg. aene. 3.445>	Quaecumque in foliis descripsit carmina uirgo
<verg. aene. 3.446>	Digerit in numerum atque antro seclusa relinquit:
<verg. aene. 3.447>	Illa manent immota locis neque ab ordine cedunt.
<verg. aene. 3.448>	Verum eadem, uerso tenuis cum cardine uentus
<verg. aene. 3.449>	Impulit et teneras turbauit ianua frondes,
<verg. aene. 3.450>	Numquam deinde cauo uolitantia prendere saxo
<verg. aene. 3.451>	Nec reuocare situs aut iungere carmina curat.
<verg. aene. 3.452>	Inconsulti abeunt sedemque odere Sibyllae.
<verg. aene. 3.453>	Hic tibi ne qua morae fuerint dispendia tanti,
<verg. aene. 3.454>	Quamuis increpitent socii et ui cursus in altum
<verg. aene. 3.455>	Vela uocet, possisque sinus implere secundos,
<verg. aene. 3.456>	Quin adeas uatem precibusque oracula poscas,
<verg. aene. 3.457>	Ipsa canat uocemque uolens atque ora resoluat.
<verg. aene. 3.458>	Illa tibi Italiae populos uenturaque bella
<verg. aene. 3.459>	Et quo quemque modo fugiasque ferasque laborem
<verg. aene. 3.460>	Expediet, cursusque dabit uenerata secundos.
<verg. aene. 3.461>	Haec sunt quae nostra liceat te uoce moneri.
<verg. aene. 3.462>	Vade age et ingentem factis fer ad aethera Troiam."
<verg. aene. 3.463>	Quae postquam uates sic ore effatus amico est,
<verg. aene. 3.464>	Dona dehinc auro grauia sectoque elephanto
<verg. aene. 3.465>	Imperat ad nauis ferri, stipatque carinis
<verg. aene. 3.466>	Ingens argentum Dodonaeosque lebetas,
<verg. aene. 3.467>	Loricam consertam hamis auroque trilicem,
<verg. aene. 3.468>	Et conum insignis galeae cristasque comantis,
<verg. aene. 3.469>	Arma Neoptolemi. sunt et sua dona parenti.
<verg. aene. 3.470>	Addit equos, additque duces, *****************
<verg. aene. 3.471>	Remigium supplet, socios simul instruit armis.
<verg. aene. 3.472>	Interea classem uelis aptare iubebat
<verg. aene. 3.473>	Anchises, fieret uento mora ne qua ferenti.
<verg. aene. 3.474>	Quem Phoebi interpres multo compellat honore:
<verg. aene. 3.475>	"Coniugio, Anchisa, Veneris dignate superbo,
<verg. aene. 3.476>	Cura deum, bis Pergameis erepte ruinis,
<verg. aene. 3.477>	Ecce tibi Ausoniae tellus: hanc arripe uelis.
<verg. aene. 3.478>	Et tamen hanc pelago praeterlabare necessest:
<verg. aene. 3.479>	Ausoniae pars illa procul quam pandit Apollo.
<verg. aene. 3.480>	Vade," ait "o felix nati pietate. quid ultra
<verg. aene. 3.481>	Prouehor et fando surgentis demoror Austros?"
<verg. aene. 3.482>	Nec minus Andromache digressu maesta supremo
<verg. aene. 3.483>	Fert picturatas auri subtemine uestis
<verg. aene. 3.484>	Et Phrygiam Ascanio chlamydem (nec cedit honore)
<verg. aene. 3.485>	Textilibusque onerat donis, ac talia fatur
<verg. aene. 3.486>	"Accipe et haec, manuum tibi quae monimenta mearum
<verg. aene. 3.487>	Sint, puer, et longum Andromachae testentur amorem,
<verg. aene. 3.488>	Coniugis Hectoreae. cape dona extrema tuorum,
<verg. aene. 3.489>	O mihi sola mei super Astyanactis imago.
<verg. aene. 3.490>	Sic oculos, sic ille manus, sic ora ferebat;
<verg. aene. 3.491>	Et nunc aequali tecum pubesceret aeuo."
<verg. aene. 3.492>	Hos ego digrediens lacrimis affabar obortis:
<verg. aene. 3.493>	"Viuite felices, quibus est fortuna peracta
<verg. aene. 3.494>	Iam sua: nos alia ex aliis in fata uocamur.
<verg. aene. 3.495>	Vobis parta quies: nullum maris aequor arandum,
<verg. aene. 3.496>	Arua neque Ausoniae semper cedentia retro
<verg. aene. 3.497>	Quaerenda. effigiem Xanthi Troiamque uidetis
<verg. aene. 3.498>	Quam uestrae fecere manus, melioribus, opto,
<verg. aene. 3.499>	Auspiciis, et quae fuerit minus obuia Grais.
<verg. aene. 3.500>	Si quando Thybrim uicinaque Thybridis arua
<verg. aene. 3.501>	Intraro gentique meae data moenia cernam,
<verg. aene. 3.502>	Cognatas urbes olim populosque propinquos,
<verg. aene. 3.503>	Epiro Hesperiam (quibus idem Dardanus auctor
<verg. aene. 3.504>	Atque idem casus), unam faciemus utramque
<verg. aene. 3.505>	Troiam animis: maneat nostros ea cura nepotes."
<verg. aene. 3.506>	Prouehimur pelago uicina Ceraunia iuxta,
<verg. aene. 3.507>	Vnde iter Italiam cursusque breuissimus undis.
<verg. aene. 3.508>	Sol ruit interea et montes umbrantur opaci.
<verg. aene. 3.509>	Sternimur optatae gremio telluris ad undam
<verg. aene. 3.510>	Sortiti remos passimque in litore sicco
<verg. aene. 3.511>	Corpora curamus: fessos sopor irrigat artus.
<verg. aene. 3.512>	Necdum orbem medium nox Horis acta subibat:
<verg. aene. 3.513>	Haud segnis strato surgit Palinurus et omnis
<verg. aene. 3.514>	Explorat uentos atque auribus aera captat;
<verg. aene. 3.515>	Sidera cuncta notat tacito labentia caelo,
<verg. aene. 3.516>	Arcturum pluuiasque Hyadas geminosque Triones
<verg. aene. 3.517>	Armatumque auro circumspicit Oriona.
<verg. aene. 3.518>	Postquam cuncta uidet caelo constare sereno,
<verg. aene. 3.519>	Dat clarum e puppi signum: nos castra mouemus
<verg. aene. 3.520>	Temptamusque uiam et uelorum pandimus alas.
<verg. aene. 3.521>	Iamque rubescebat stellis Aurora fugatis
<verg. aene. 3.522>	Cum procul obscuros collis humilemque uidemus
<verg. aene. 3.523>	Italiam. Italiam primus conclamat Achates,
<verg. aene. 3.524>	Italiam laeto socii clamore salutant.
<verg. aene. 3.525>	Tum pater Anchises magnum cratera corona
<verg. aene. 3.526>	Induit impleuitque mero diuosque uocauit
<verg. aene. 3.527>	Stans prima in puppi: ************************
<verg. aene. 3.528>	"Di maris et terrae tempestatumque potentes,
<verg. aene. 3.529>	Ferte uiam uento facilem et spirate secundi."
<verg. aene. 3.530>	Crebrescunt optatae aurae portusque patescit
<verg. aene. 3.531>	Iam propior, templumque apparet in arce Mineruae.
<verg. aene. 3.532>	Vela legunt socii et proras ad litora torquent.
<verg. aene. 3.533>	Portus ab euroo fluctu curuatus in arcum,
<verg. aene. 3.534>	Obiectae salsa spumant aspergine cautes,
<verg. aene. 3.535>	Ipse latet: gemino dimittunt bracchia muro
<verg. aene. 3.536>	Turriti scopuli refugitque ab litore templum.
<verg. aene. 3.537>	Quattuor hic, primum omen, equos in gramine uidi
<verg. aene. 3.538>	Tondentis campum late, candore niuali.
<verg. aene. 3.539>	Et pater Anchises "bellum, o terra hospita, portas:
<verg. aene. 3.540>	Bello armantur equi, bellum haec armenta minantur.
<verg. aene. 3.541>	Sed tamen idem olim curru succedere sueti
<verg. aene. 3.542>	Quadripedes et frena iugo concordia ferre:
<verg. aene. 3.543>	Spes et pacis" ait. tum numina sancta precamur
<verg. aene. 3.544>	Palladis armisonae, quae prima accepit ouantis,
<verg. aene. 3.545>	Et capita ante aras Phrygio uelamur amictu,
<verg. aene. 3.546>	Praeceptisque Heleni, dederat quae maxima, rite
<verg. aene. 3.547>	Iunoni Argiuae iussos adolemus honores.
<verg. aene. 3.548>	Haud mora, continuo perfectis ordine uotis
<verg. aene. 3.549>	Cornua uelatarum obuertimus antemnarum,
<verg. aene. 3.550>	Graiugenumque domos suspectaque linquimus arua.
<verg. aene. 3.551>	Hinc sinus Herculei (si uera est fama) Tarenti
<verg. aene. 3.552>	Cernitur, attollit se diua Lacinia contra,
<verg. aene. 3.553>	Caulonisque arces et nauifragum Scylaceum.
<verg. aene. 3.554>	Tum procul e fluctu Trinacria cernitur Aetna,
<verg. aene. 3.555>	Et gemitum ingentem pelagi pulsataque saxa
<verg. aene. 3.556>	Audimus longe fractasque ad litora uoces,
<verg. aene. 3.557>	Exsultantque uada atque aestu miscentur harenae.
<verg. aene. 3.558>	Et pater Anchises: nimirum hic illa Charybdis:
<verg. aene. 3.559>	Hos Helenus scopulos, haec saxa horrenda canebat.
<verg. aene. 3.560>	Eripite, o socii, pariterque insurgite remis."
<verg. aene. 3.561>	Haud minus ac iussi faciunt primusque rudentem
<verg. aene. 3.562>	Contorsit laeuas proram Palinurus ad undas;
<verg. aene. 3.563>	Laeuam cuncta cohors remis uentisque petiuit.
<verg. aene. 3.564>	Tollimur in caelum curuato gurgite, et idem
<verg. aene. 3.565>	Subducta ad manis imos desedimus unda.
<verg. aene. 3.566>	Ter scopuli clamorem inter caua saxa dedere,
<verg. aene. 3.567>	Ter spumam elisam et rorantia uidimus astra.
<verg. aene. 3.568>	Interea fessos uentus cum sole reliquit,
<verg. aene. 3.569>	Ignarique uiae Cyclopum allabimur oris.
<verg. aene. 3.570>	Portus ab accessu uentorum immotus et ingens
<verg. aene. 3.571>	Ipse: sed horrificis iuxta tonat Aetna ruinis,
<verg. aene. 3.572>	Interdumque atram prorumpit ad aethera nubem
<verg. aene. 3.573>	Turbine fumantem piceo et candente fauilla.
<verg. aene. 3.574>	Attollitque globos flammarum et sidera lambit,
<verg. aene. 3.575>	Interdum scopulos auulsaque uiscera montis
<verg. aene. 3.576>	Erigit eructans, liquefactaque saxa sub auras
<verg. aene. 3.577>	Cum gemitu glomerat fundoque exaestuat imo.
<verg. aene. 3.578>	Fama est Enceladi semustum fulmine corpus
<verg. aene. 3.579>	Vrgeri mole hac ingentemque insuper Aetnam
<verg. aene. 3.580>	Impositam ruptis flammam exspirare caminis,
<verg. aene. 3.581>	Et fessum quotiens mutet latus, intremere omnem
<verg. aene. 3.582>	Murmure Trinacriam et caelum subtexere fumo.
<verg. aene. 3.583>	Noctem illam tecti siluis immania monstra
<verg. aene. 3.584>	Perferimus, nec quae sonitum det causa uidemus.
<verg. aene. 3.585>	Nam neque erant astrorum ignes nec lucidus aethra
<verg. aene. 3.586>	Siderea polus, obscuro sed nubila caelo,
<verg. aene. 3.587>	Et lunam in nimbo nox intempesta tenebat.
<verg. aene. 3.588>	Postera iamque dies primo surgebat Eoo
<verg. aene. 3.589>	Vmentemque Aurora polo dimouerat umbram,
<verg. aene. 3.590>	Cum subito e siluis macie confecta suprema
<verg. aene. 3.591>	Ignoti noua forma uiri miserandaque cultu
<verg. aene. 3.592>	Procedit supplexque manus ad litora tendit.
<verg. aene. 3.593>	Respicimus. dira illuuies immissaque barba,
<verg. aene. 3.594>	Consertum tegumen spinis: at cetera Graius,
<verg. aene. 3.595>	Et quondam patriis ad Troiam missus in armis.
<verg. aene. 3.596>	Isque ubi Dardanios habitus et Troia uidit
<verg. aene. 3.597>	Arma procul, paulum aspectu conterritus haesit
<verg. aene. 3.598>	Continuitque gradum; mox sese ad litora praeceps
<verg. aene. 3.599>	Cum fletu precibusque tulit: "per sidera testor,
<verg. aene. 3.600>	Per superos atque hoc caeli spirabile numen,
<verg. aene. 3.601>	Tollite me, Teucri; quascumque abducite terras:
<verg. aene. 3.602>	Hoc sat erit. scio me Danais e classibus unum
<verg. aene. 3.603>	Et bello Iliacos fateor petiisse penatis.
<verg. aene. 3.604>	Pro quo, si sceleris tanta est iniuria nostri,
<verg. aene. 3.605>	Spargite me in fluctus uastoque immergite ponto;
<verg. aene. 3.606>	Si pereo, hominum manibus periisse iuuabit."
<verg. aene. 3.607>	Dixerat et genua amplexus genibusque uolutans
<verg. aene. 3.608>	Haerebat. qui sit fari, quo sanguine cretus,
<verg. aene. 3.609>	Hortamur, quae deinde agitet fortuna fateri.
<verg. aene. 3.610>	Ipse pater dextram Anchises haud multa moratus
<verg. aene. 3.611>	Dat iuueni atque animum praesenti pignore firmat.
<verg. aene. 3.612>	Ille haec deposita tandem formidine fatur:
<verg. aene. 3.613>	"Sum patria ex Ithaca, comes infelicis Vlixi,
<verg. aene. 3.614>	Nomine Achaemenides, Troiam genitore Adamasto
<verg. aene. 3.615>	Paupere (mansissetque utinam fortuna!) profectus.
<verg. aene. 3.616>	Hic me, dum trepidi crudelia limina linquunt,
<verg. aene. 3.617>	Immemores socii uasto Cyclopis in antro
<verg. aene. 3.618>	Deseruere. domus sanie dapibusque cruentis,
<verg. aene. 3.619>	Intus opaca, ingens. ipse arduus, altaque pulsat
<verg. aene. 3.620>	Sidera (di talem terris auertite pestem!)
<verg. aene. 3.621>	Nec uisu facilis nec dictu affabilis ulli;
<verg. aene. 3.622>	Visceribus miserorum et sanguine uescitur atro.
<verg. aene. 3.623>	Vidi egomet duo de numero cum corpora nostro
<verg. aene. 3.624>	Prensa manu magna medio resupinus in antro
<verg. aene. 3.625>	Frangeret ad saxum sanieque adspersa natarent
<verg. aene. 3.626>	Limina; uidi atro cum membra fluentia tabo
<verg. aene. 3.627>	Manderet et tepidi tremerent sub dentibus artus
<verg. aene. 3.628>	Haud impune quidem, nec talia passus Vlixes
<verg. aene. 3.629>	Oblitusue suist Ithacus discrimine tanto.
<verg. aene. 3.630>	Nam simul expletus dapibus uinoque sepultus
<verg. aene. 3.631>	Ceruicem inflexam posuit, iacuitque per antrum
<verg. aene. 3.632>	Immensus saniem eructans et frusta cruento
<verg. aene. 3.633>	Per somnum commixta mero, nos magna precati
<verg. aene. 3.634>	Numina sortitique uices una undique circum
<verg. aene. 3.635>	Fundimur, et telo lumen terebramus acuto
<verg. aene. 3.636>	Ingens quod torua solum sub fronte latebat,
<verg. aene. 3.637>	Argolici clipei aut Phoebeae lampadis instar,
<verg. aene. 3.638>	Et tandem laeti sociorum ulciscimur umbras.
<verg. aene. 3.639>	Sed fugite, o miseri, fugite atque ab litore funem
<verg. aene. 3.640>	Rumpite. ******************************
<verg. aene. 3.641>	Nam qualis quantusque cauo Polyphemus in antro
<verg. aene. 3.642>	Lanigeras claudit pecudes atque ubera pressat,
<verg. aene. 3.643>	Centum alii curua haec habitant ad litora uulgo
<verg. aene. 3.644>	Infandi Cyclopes et altis montibus errant.
<verg. aene. 3.645>	Tertia iam Lunae se cornua lumine complent
<verg. aene. 3.646>	Cum uitam in siluis inter deserta ferarum
<verg. aene. 3.647>	Lustra domosque traho, uastosque ab rupe Cyclopas
<verg. aene. 3.648>	Prospicio sonitumque pedum uocemque tremesco.
<verg. aene. 3.649>	Victum infelicem, bacas lapidosaque corna,
<verg. aene. 3.650>	Dant rami, et uulsis pascunt radicibus herbae.
<verg. aene. 3.651>	Omnia collustrans hanc primum ad litora classem
<verg. aene. 3.652>	Conspexi uenientem. huic me, quaecumque fuisset,
<verg. aene. 3.653>	Addixi: satis est gentem effugisse nefandam.
<verg. aene. 3.654>	Vos animam hanc potius quocumque absumite leto."
<verg. aene. 3.655>	Vix ea fatus erat summo cum monte uidemus
<verg. aene. 3.656>	Ipsum inter pecudes uasta se mole mouentem
<verg. aene. 3.657>	Pastorem Polyphemum et litora nota petentem,
<verg. aene. 3.658>	Monstrum horrendum, informe, ingens, cui lumen ademptum.
<verg. aene. 3.659>	Trunca manum pinus regit et uestigia firmat;
<verg. aene. 3.660>	Lanigerae comitantur oues; ea sola uoluptas
<verg. aene. 3.661>	Solamenque mali. ******************************
<verg. aene. 3.662>	Postquam altos tetigit fluctus et ad aequora uenit,
<verg. aene. 3.663>	Luminis effossi fluidum lauit inde cruorem
<verg. aene. 3.664>	Dentibus infrendens gemitu, graditurque per aequor
<verg. aene. 3.665>	Iam medium, necdum fluctus latera ardua tinxit.
<verg. aene. 3.666>	Nos procul inde fugam trepidi celerare recepto
<verg. aene. 3.667>	Supplice sic merito tacitique incidere funem,
<verg. aene. 3.668>	Vertimus et proni certantibus aequora remis.
<verg. aene. 3.669>	Sensit, et ad sonitum uocis uestigia torsit.
<verg. aene. 3.670>	Verum ubi nulla datur dextra affectare potestas
<verg. aene. 3.671>	Nec potis Ionios fluctus aequare sequendo,
<verg. aene. 3.672>	Clamorem immensum tollit, quo pontus et omnes
<verg. aene. 3.673>	Intremuere undae, penitusque exterrita tellus
<verg. aene. 3.674>	Italiae curuisque immugiit Aetna cauernis.
<verg. aene. 3.675>	At genus e siluis Cyclopum et montibus altis
<verg. aene. 3.676>	Excitum ruit ad portus et litora complent.
<verg. aene. 3.677>	Cernimus astantis nequiquam lumine toruo
<verg. aene. 3.678>	Aetnaeos fratres caelo capita alta ferentis,
<verg. aene. 3.679>	Concilium horrendum: quales cum uertice celso
<verg. aene. 3.680>	Aeriae quercus aut coniferae cyparissi
<verg. aene. 3.681>	Constiterunt, silua alta Iouis lucusue Dianae.
<verg. aene. 3.682>	Praecipitis metus acer agit quocumque rudentis
<verg. aene. 3.683>	Excutere et uentis intendere uela secundis.
<verg. aene. 3.684>	Contra iussa monent Heleni, Scylla atque Charybdis
<verg. aene. 3.685>	(Inter utramque uiam leti discrimine paruo)
<verg. aene. 3.686>	Ni teneant cursus; certum est dare lintea retro.
<verg. aene. 3.687>	Ecce autem Boreas angusta ab sede Pelori
<verg. aene. 3.688>	Missus adest: uiuo praeteruehor ostia saxo
<verg. aene. 3.689>	Pantagiae Megarosque sinus Thapsumque iacentem.
<verg. aene. 3.690>	Talia monstrabat relegens errata retrorsus
<verg. aene. 3.691>	Litora Achaemenides, comes infelicis Vlixi.
<verg. aene. 3.692>	Sicanio praetenta sinu iacet insula contra
<verg. aene. 3.693>	Plemyrium undosum, nomen dixere priores
<verg. aene. 3.694>	Ortygiam. Alpheum fama est huc Elidis amnem
<verg. aene. 3.695>	Occultas egisse uias subter mare, qui nunc
<verg. aene. 3.696>	Ore, Arethusa, tuo Siculis confunditur undis.
<verg. aene. 3.697>	Iussi numina magna loci ueneramur, et inde
<verg. aene. 3.698>	Exsupero praepingue solum stagnantis Helori.
<verg. aene. 3.699>	Hinc altas cautes proiectaque saxa Pachyni
<verg. aene. 3.700>	Radimus, et fatis numquam concessa moueri
<verg. aene. 3.701>	Apparet Camerina procul campique Geloi,
<verg. aene. 3.702>	Immanisque Gela fluuii cognomine dicta.
<verg. aene. 3.703>	Arduus inde Acragas ostentat maxima longe
<verg. aene. 3.704>	Moenia, magnanimum quondam generator equorum
<verg. aene. 3.705>	Teque datis linquo uentis, palmosa Selinus,
<verg. aene. 3.706>	Et uada dura lego saxis Lilybeia caecis.
<verg. aene. 3.707>	Hinc Drepani me portus et illaetabilis ora
<verg. aene. 3.708>	Accipit. hic pelagi tot tempestatibus actus
<verg. aene. 3.709>	Heu, genitorem, omnis curae casusque leuamen,
<verg. aene. 3.710>	Amitto Anchisen. hic me, pater optime, fessum
<verg. aene. 3.711>	Deseris, heu, tantis nequiquam erepte periclis!
<verg. aene. 3.712>	Nec uates Helenus, cum multa horrenda moneret,
<verg. aene. 3.713>	Hos mihi praedixit luctus, non dira Celaeno.
<verg. aene. 3.714>	Hic labor extremus, longarum haec meta uiarum.
<verg. aene. 3.715>	Hinc me digressum uestris deus appulit oris."
<verg. aene. 3.716>	Sic pater Aeneas intentis omnibus unus
<verg. aene. 3.717>	Fata renarrabat diuum cursusque docebat.
<verg. aene. 3.718>	Conticuit tandem factoque hic fine quieuit.
<verg. aene. 4.1>	At regina graui iamdudum saucia cura
<verg. aene. 4.2>	Vulnus alit uenis et caeco carpitur igni.
<verg. aene. 4.3>	Multa uiri uirtus animo multusque recursat
<verg. aene. 4.4>	Gentis honos: haerent infixi pectore uultus
<verg. aene. 4.5>	Verbaque, nec placidam membris dat cura quietem.
<verg. aene. 4.6>	Postera Phoebea lustrabat lampade terras
<verg. aene. 4.7>	Vmentemque Aurora polo dimouerat umbram,
<verg. aene. 4.8>	Cum sic unanimam alloquitur male sana sororem:
<verg. aene. 4.9>	"Anna soror, quae me suspensam insomnia terrent!
<verg. aene. 4.10>	Quis nouus hic nostris successit sedibus hospes,
<verg. aene. 4.11>	Quem sese ore ferens, quam forti pectore et armis!
<verg. aene. 4.12>	Credo equidem, nec uana fides, genus esse deorum.
<verg. aene. 4.13>	Degeneres animos timor arguit. heu, quibus ille
<verg. aene. 4.14>	Iactatus fatis! quae bella exhausta canebat!
<verg. aene. 4.15>	Si mihi non animo fixum immotumque sederet
<verg. aene. 4.16>	Ne cui me uinclo uellem sociare iugali,
<verg. aene. 4.17>	Postquam primus amor deceptam morte fefellit;
<verg. aene. 4.18>	Si non pertaesum thalami taedaeque fuisset,
<verg. aene. 4.19>	Huic uni forsan potui succumbere culpae.
<verg. aene. 4.20>	Anna, fatebor enim, miseri post fata Sychaei
<verg. aene. 4.21>	Coniugis et sparsos fraterna caede penatis
<verg. aene. 4.22>	Solus hic inflexit sensus animumque labantem
<verg. aene. 4.23>	Impulit. adgnosco ueteris uestigia flammae.
<verg. aene. 4.24>	Sed mihi uel tellus optem prius ima dehiscat
<verg. aene. 4.25>	Vel pater omnipotens abigat me fulmine ad umbras,
<verg. aene. 4.26>	Pallentis umbras Erebo noctemque profundam,
<verg. aene. 4.27>	Ante, pudor, quam te uiolo aut tua iura resoluo.
<verg. aene. 4.28>	Ille meos, primus qui me sibi iunxit, amores
<verg. aene. 4.29>	Abstulit; ille habeat secum seruetque sepulcro."
<verg. aene. 4.30>	Sic effata sinum lacrimis impleuit obortis.
<verg. aene. 4.31>	Anna refert: "o luce magis dilecta sorori,
<verg. aene. 4.32>	Solane perpetua maerens carpere iuuenta
<verg. aene. 4.33>	Nec dulcis natos Veneris nec praemia noris?
<verg. aene. 4.34>	Id cinerem aut manis credis curare sepultos?
<verg. aene. 4.35>	Esto: aegram nulli quondam flexere mariti,
<verg. aene. 4.36>	Non Libyae, non ante Tyro; despectus Iarbas
<verg. aene. 4.37>	Ductoresque alii, quos Africa terra triumphis
<verg. aene. 4.38>	Diues alit: placitone etiam pugnabis amori?
<verg. aene. 4.39>	Nec uenit in mentem quorum consederis aruis?
<verg. aene. 4.40>	Hinc Gaetulae urbes, genus insuperabile bello,
<verg. aene. 4.41>	Et Numidae infreni cingunt et inhospita Syrtis;
<verg. aene. 4.42>	Hinc deserta siti regio lateque furentes
<verg. aene. 4.43>	Barcaei quid bella Tyro surgentia dicam
<verg. aene. 4.44>	Germanique minas?
<verg. aene. 4.45>	Dis equidem auspicibus reor et Iunone secunda
<verg. aene. 4.46>	Hunc cursum Iliacas uento tenuisse carinas.
<verg. aene. 4.47>	Quam tu urbem, soror, hanc cernes, quae surgere regna
<verg. aene. 4.48>	Coniugio tali! Teucrum comitantibus armis
<verg. aene. 4.49>	Punica se quantis attollet gloria rebus!
<verg. aene. 4.50>	Tu modo posce deos ueniam, sacrisque litatis
<verg. aene. 4.51>	Indulge hospitio causasque innecte morandi,
<verg. aene. 4.52>	Dum pelago desaeuit hiemps et aquosus Orion,
<verg. aene. 4.53>	Quassataeque rates, dum non tractabile caelum."
<verg. aene. 4.54>	His dictis impenso animum flammauit amore
<verg. aene. 4.55>	Spemque dedit dubiae menti soluitque pudorem.
<verg. aene. 4.56>	Principio delubra adeunt pacemque per aras
<verg. aene. 4.57>	Exquirunt; mactant lectas de more bidentis
<verg. aene. 4.58>	Legiferae Cereri Phoeboque patrique Lyaeo,
<verg. aene. 4.59>	Iunoni ante omnis, cui uincla iugalia curae.
<verg. aene. 4.60>	Ipsa tenens dextra pateram pulcherrima Dido
<verg. aene. 4.61>	Candentis uaccae media inter cornua fundit,
<verg. aene. 4.62>	Aut ante ora deum pinguis spatiatur ad aras,
<verg. aene. 4.63>	Instauratque diem donis, pecudumque reclusis
<verg. aene. 4.64>	Pectoribus inhians spirantia consulit exta.
<verg. aene. 4.65>	Heu, uatum ignarae mentes! quid uota furentem,
<verg. aene. 4.66>	Quid delubra iuuant? est mollis flamma medullas
<verg. aene. 4.67>	Interea et tacitum uiuit sub pectore uulnus.
<verg. aene. 4.68>	Vritur infelix Dido totaque uagatur
<verg. aene. 4.69>	Vrbe furens, qualis coniecta cerua sagitta,
<verg. aene. 4.70>	Quam procul incautam nemora inter Cresia fixit
<verg. aene. 4.71>	Pastor agens telis liquitque uolatile ferrum
<verg. aene. 4.72>	Nescius: illa fuga siluas saltusque peragrat
<verg. aene. 4.73>	Dictaeos; haeret lateri letalis harundo.
<verg. aene. 4.74>	Nunc media Aenean secum per moenia ducit
<verg. aene. 4.75>	Sidoniasque ostentat opes urbemque paratam,
<verg. aene. 4.76>	Incipit effari mediaque in uoce resistit;
<verg. aene. 4.77>	Nunc eadem labente die conuiuia quaerit,
<verg. aene. 4.78>	Iliacosque iterum demens audire labores
<verg. aene. 4.79>	Exposcit pendetque iterum narrantis ab ore.
<verg. aene. 4.80>	Post ubi digressi, lumenque obscura uicissim
<verg. aene. 4.81>	Luna premit suadentque cadentia sidera somnos,
<verg. aene. 4.82>	Sola domo maeret uacua stratisque relictis
<verg. aene. 4.83>	Incubat. Illum absens absentem auditque uidetque,
<verg. aene. 4.84>	Aut gremio Ascanium genitoris imagine capta
<verg. aene. 4.85>	Detinet, infandum si fallere possit amorem.
<verg. aene. 4.86>	Non coeptae adsurgunt turres, non arma iuuentus
<verg. aene. 4.87>	Exercet portusue aut propugnacula bello
<verg. aene. 4.88>	Tuta parant: pendent opera interrupta minaeque
<verg. aene. 4.89>	Murorum ingentes aequataque machina caelo.
<verg. aene. 4.90>	Quam simul ac tali persensit peste teneri
<verg. aene. 4.91>	Cara Iouis coniunx nec famam obstare furori,
<verg. aene. 4.92>	Talibus aggreditur Venerem Saturnia dictis:
<verg. aene. 4.93>	"Egregiam uero laudem et spolia ampla refertis
<verg. aene. 4.94>	Tuque puerque tuus (magnum et memorabile nomen),
<verg. aene. 4.95>	Vna dolo diuum si femina uicta duorum est.
<verg. aene. 4.96>	Nec me adeo fallit ueritam te moenia nostra
<verg. aene. 4.97>	Suspectas habuisse domos Karthaginis altae.
<verg. aene. 4.98>	Sed quis erit modus, aut quo nunc certamine tanto?
<verg. aene. 4.99>	Quin potius pacem aeternam pactosque hymenaeos
<verg. aene. 4.100>	Exercemus? habes tota quod mente petisti:
<verg. aene. 4.101>	Ardet amans Dido traxitque per ossa furorem.
<verg. aene. 4.102>	Communem hunc ergo populum paribusque regamus
<verg. aene. 4.103>	Auspiciis; liceat Phrygio seruire marito
<verg. aene. 4.104>	Dotalisque tuae Tyrios permittere dextrae."
<verg. aene. 4.105>	Olli (sensit enim simulata mente locutam,
<verg. aene. 4.106>	Quo regnum Italiae Libycas auerteret oras)
<verg. aene. 4.107>	Sic contra est ingressa Venus: "quis talia demens
<verg. aene. 4.108>	Abnuat aut tecum malit contendere bello?
<verg. aene. 4.109>	Si modo quod memoras factum fortuna sequatur.
<verg. aene. 4.110>	Sed fatis incerta feror, si Iuppiter unam
<verg. aene. 4.111>	Esse uelit Tyriis urbem Troiaque profectis,
<verg. aene. 4.112>	Misceriue probet populos aut foedera iungi.
<verg. aene. 4.113>	Tu coniunx, tibi fas animum temptare precando.
<verg. aene. 4.114>	Perge, sequar." tum sic excepit regia Iuno:
<verg. aene. 4.115>	"Mecum erit iste labor. nunc qua ratione quod instat
<verg. aene. 4.116>	Confieri possit, paucis (aduerte) docebo.
<verg. aene. 4.117>	Venatum Aeneas unaque miserrima Dido
<verg. aene. 4.118>	In nemus ire parant, ubi primos crastinus ortus
<verg. aene. 4.119>	Extulerit Titan radiisque retexerit orbem.
<verg. aene. 4.120>	His ego nigrantem commixta grandine nimbum,
<verg. aene. 4.121>	Dum trepidant alae saltusque indagine cingunt,
<verg. aene. 4.122>	Desuper infundam et tonitru caelum omne ciebo.
<verg. aene. 4.123>	Diffugient comites et nocte tegentur opaca:
<verg. aene. 4.124>	Speluncam Dido dux et Troianus eandem
<verg. aene. 4.125>	Deuenient. Adero et, tua si mihi certa uoluntas,
<verg. aene. 4.126>	Conubio iungam stabili propriamque dicabo.
<verg. aene. 4.127>	Hic hymenaeus erit." Non aduersata petenti
<verg. aene. 4.128>	Adnuit atque dolis risit Cytherea repertis.
<verg. aene. 4.129>	Oceanum interea surgens Aurora reliquit.
<verg. aene. 4.130>	It portis iubare exorto delecta iuuentus,
<verg. aene. 4.131>	Retia rara, plagae, lato uenabula ferro,
<verg. aene. 4.132>	Massylique ruunt equites et odora canum uis.
<verg. aene. 4.133>	Reginam thalamo cunctantem ad limina primi
<verg. aene. 4.134>	Poenorum exspectant, ostroque insignis et auro
<verg. aene. 4.135>	Stat sonipes ac frena ferox spumantia mandit.
<verg. aene. 4.136>	Tandem progreditur magna stipante caterua
<verg. aene. 4.137>	Sidoniam picto chlamydem circumdata limbo;
<verg. aene. 4.138>	Cui pharetra ex auro, crines nodantur in aurum,
<verg. aene. 4.139>	Aurea purpuream subnectit fibula uestem.
<verg. aene. 4.140>	Nec non et Phrygii comites et laetus Iulus
<verg. aene. 4.141>	Incedunt. Ipse ante alios pulcherrimus omnis
<verg. aene. 4.142>	Infert se socium Aeneas atque agmina iungit.
<verg. aene. 4.143>	Qualis ubi hibernam Lyciam Xanthique fluenta
<verg. aene. 4.144>	Deserit ac Delum maternam inuisit Apollo
<verg. aene. 4.145>	Instauratque choros, mixtique altaria circum
<verg. aene. 4.146>	Cretesque Dryopesque fremunt pictique Agathyrsi:
<verg. aene. 4.147>	Ipse iugis Cynthi graditur mollique fluentem
<verg. aene. 4.148>	Fronde premit crinem fingens atque implicat auro,
<verg. aene. 4.149>	Tela sonant umeris: haut illo segnior ibat
<verg. aene. 4.150>	Aeneas, tantum egregio decus enitet ore.
<verg. aene. 4.151>	Postquam altos uentum in montis atque inuia lustra,
<verg. aene. 4.152>	Ecce ferae saxi deiectae uertice caprae
<verg. aene. 4.153>	Decurrere iugis; alia de parte patentis
<verg. aene. 4.154>	Transmittunt cursu campos atque agmina cerui
<verg. aene. 4.155>	Puluerulenta fuga glomerant montisque relinquunt.
<verg. aene. 4.156>	At puer Ascanius mediis in uallibus acri
<verg. aene. 4.157>	Gaudet equo iamque hos cursu, iam praeterit illos,
<verg. aene. 4.158>	Spumantemque dari pecora inter inertia uotis
<verg. aene. 4.159>	Optat aprum, aut fuluum descendere monte leonem.
<verg. aene. 4.160>	Interea magno misceri murmure caelum
<verg. aene. 4.161>	Incipit, insequitur commixta grandine nimbus,
<verg. aene. 4.162>	Et Tyrii comites passim et Troiana iuuentus
<verg. aene. 4.163>	Dardaniusque nepos Veneris diuersa per agros
<verg. aene. 4.164>	Tecta metu petiere; ruunt de montibus amnes.
<verg. aene. 4.165>	Speluncam Dido dux et Troianus eandem
<verg. aene. 4.166>	Deueniunt. Prima et Tellus et pronuba Iuno
<verg. aene. 4.167>	Dant signum; fulsere ignes et conscius aether
<verg. aene. 4.168>	Conubiis, summoque ulularunt uertice Nymphae.
<verg. aene. 4.169>	Ille dies primus leti primusque malorum
<verg. aene. 4.170>	Causa fuit; neque enim specie famaue mouetur
<verg. aene. 4.171>	Nec iam furtiuum Dido meditatur amorem:
<verg. aene. 4.172>	Coniugium uocat, hoc praetexit nomine culpam.
<verg. aene. 4.173>	Extemplo Libyae magnas it Fama per urbes,
<verg. aene. 4.174>	Fama, malum qua non aliud uelocius ullum:
<verg. aene. 4.175>	Mobilitate uiget uirisque acquirit eundo,
<verg. aene. 4.176>	Parua metu primo, mox sese attollit in auras
<verg. aene. 4.177>	Ingrediturque solo et caput inter nubila condit.
<verg. aene. 4.178>	Illam Terra parens ira irritata deorum
<verg. aene. 4.179>	Extremam, ut perhibent, Coeo Enceladoque sororem
<verg. aene. 4.180>	Progenuit pedibus celerem et pernicibus alis,
<verg. aene. 4.181>	Monstrum horrendum, ingens, cui quot sunt corpore plumae,
<verg. aene. 4.182>	Tot uigiles oculi subter (mirabile dictu),
<verg. aene. 4.183>	Tot linguae, totidem ora sonant, tot surrigit auris.
<verg. aene. 4.184>	Nocte uolat caeli medio terraeque per umbram
<verg. aene. 4.185>	Stridens, nec dulci declinat lumina somno;
<verg. aene. 4.186>	Luce sedet custos aut summi culmine tecti
<verg. aene. 4.187>	Turribus aut altis, et magnas territat urbes,
<verg. aene. 4.188>	Tam ficti prauique tenax quam nuntia ueri.
<verg. aene. 4.189>	Haec tum multiplici populos sermone replebat
<verg. aene. 4.190>	Gaudens, et pariter facta atque infecta canebat:
<verg. aene. 4.191>	Venisse Aenean Troiano sanguine cretum,
<verg. aene. 4.192>	Cui se pulchra uiro dignetur iungere Dido;
<verg. aene. 4.193>	Nunc hiemem inter se luxu, quam longa, fouere
<verg. aene. 4.194>	Regnorum immemores turpique cupidine captos.
<verg. aene. 4.195>	Haec passim dea foeda uirum diffundit in ora.
<verg. aene. 4.196>	Protinus ad regem cursus detorquet Iarban
<verg. aene. 4.197>	Incenditque animum dictis atque aggerat iras.
<verg. aene. 4.198>	Hic Hammone satus rapta Garamantide nympha
<verg. aene. 4.199>	Templa Ioui centum latis immania regnis,
<verg. aene. 4.200>	Centum aras posuit uigilemque sacrauerat ignem,
<verg. aene. 4.201>	Excubias diuum aeternas, pecudumque cruore
<verg. aene. 4.202>	Pingue solum et uariis florentia limina sertis.
<verg. aene. 4.203>	Isque amens animi et rumore accensus amaro
<verg. aene. 4.204>	Dicitur ante aras media inter numina diuum
<verg. aene. 4.205>	Multa Iouem manibus supplex orasse supinis:
<verg. aene. 4.206>	"Iuppiter omnipotens, cui nunc Maurusia pictis
<verg. aene. 4.207>	Gens epulata toris Lenaeum libat honorem,
<verg. aene. 4.208>	Aspicis haec? an te, genitor, cum fulmina torques
<verg. aene. 4.209>	Nequiquam horremus, caecique in nubibus ignes
<verg. aene. 4.210>	Terrificant animos et inania murmura miscent?
<verg. aene. 4.211>	Femina, quae nostris errans in finibus urbem
<verg. aene. 4.212>	Exiguam pretio posuit, cui litus arandum
<verg. aene. 4.213>	Cuique loci leges dedimus, conubia nostra
<verg. aene. 4.214>	Reppulit ac dominum Aenean in regna recepit.
<verg. aene. 4.215>	Et nunc ille Paris cum semiuiro comitatu,
<verg. aene. 4.216>	Maeonia mentum mitra crinemque madentem
<verg. aene. 4.217>	Subnixus, rapto potitur: nos munera templis
<verg. aene. 4.218>	Quippe tuis ferimus famamque fouemus inanem."
<verg. aene. 4.219>	Talibus orantem dictis arasque tenentem
<verg. aene. 4.220>	Audiit Omnipotens, oculosque ad moenia torsit
<verg. aene. 4.221>	Regia et oblitos famae melioris amantis.
<verg. aene. 4.222>	Tum sic Mercurium alloquitur ac talia mandat:
<verg. aene. 4.223>	"Vade age, nate, uoca Zephyros et labere pennis
<verg. aene. 4.224>	Dardaniumque ducem, Tyria Karthagine qui nunc
<verg. aene. 4.225>	Exspectat fatisque datas non respicit urbes,
<verg. aene. 4.226>	Alloquere et celeris defer mea dicta per auras.
<verg. aene. 4.227>	Non illum nobis genetrix pulcherrima talem
<verg. aene. 4.228>	Promisit Graiumque ideo bis uindicat armis;
<verg. aene. 4.229>	Sed fore qui grauidam imperiis belloque frementem
<verg. aene. 4.230>	Italiam regeret, genus alto a sanguine Teucri
<verg. aene. 4.231>	Proderet, ac totum sub leges mitteret orbem.
<verg. aene. 4.232>	Si nulla accendit tantarum gloria rerum
<verg. aene. 4.233>	Nec super ipse sua molitur laude laborem,
<verg. aene. 4.234>	Ascanione pater Romanas inuidet arces?
<verg. aene. 4.235>	Quid struit? aut qua spe inimica in gente moratur
<verg. aene. 4.236>	Nec prolem Ausoniam et Lauinia respicit arua?
<verg. aene. 4.237>	Nauiget! haec summa est, hic nostri nuntius esto."
<verg. aene. 4.238>	Dixerat. ille patris magni parere parabat
<verg. aene. 4.239>	Imperio: et primum pedibus talaria nectit
<verg. aene. 4.240>	Aurea, quae sublimem alis siue aequora supra
<verg. aene. 4.241>	Seu terram rapido pariter cum flamine portant.
<verg. aene. 4.242>	Tum uirgam capit: hac animas ille euocat Orco
<verg. aene. 4.243>	Pallentis, alias sub Tartara tristia mittit,
<verg. aene. 4.244>	Dat somnos adimitque, et lumina morte resignat.
<verg. aene. 4.245>	Illa fretus agit uentos et turbida tranat
<verg. aene. 4.246>	Nubila. Iamque uolans apicem et latera ardua cernit
<verg. aene. 4.247>	Atlantis duri caelum qui uertice fulcit,
<verg. aene. 4.248>	Atlantis, cinctum adsidue cui nubibus atris
<verg. aene. 4.249>	Piniferum caput et uento pulsatur et imbri,
<verg. aene. 4.250>	Nix umeros infusa tegit, tum flumina mento
<verg. aene. 4.251>	Praecipitant senis, et glacie riget horrida barba.
<verg. aene. 4.252>	Hic primum paribus nitens Cyllenius alis
<verg. aene. 4.253>	Constitit: hinc toto praeceps se corpore ad undas
<verg. aene. 4.254>	Misit aui similis, quae circum litora, circum
<verg. aene. 4.255>	Piscosos scopulos humilis uolat aequora iuxta.
<verg. aene. 4.256>	Haut aliter terras inter caelumque uolabat
<verg. aene. 4.257>	Litus harenosum ad Libyae, uentosque secabat
<verg. aene. 4.258>	Materno ueniens ab auo Cyllenia proles.
<verg. aene. 4.259>	Vt primum alatis tetigit magalia plantis,
<verg. aene. 4.260>	Aenean fundantem arces ac tecta nouantem
<verg. aene. 4.261>	Conspicit. Atque illi stellatus iaspide fulua
<verg. aene. 4.262>	Ensis erat Tyrioque ardebat murice laena
<verg. aene. 4.263>	Demissa ex umeris, diues quae munera Dido
<verg. aene. 4.264>	Fecerat. Et tenui telas discreuerat auro.
<verg. aene. 4.265>	Continuo inuadit: "Tu nunc Karthaginis altae
<verg. aene. 4.266>	Fundamenta locas pulchramque uxorius urbem
<verg. aene. 4.267>	Exstruis? heu, regni rerumque oblite tuarum!
<verg. aene. 4.268>	Ipse deum tibi me claro demittit Olympo
<verg. aene. 4.269>	Regnator, caelum ac terras qui numine torquet:
<verg. aene. 4.270>	Ipse haec ferre iubet celeris mandata per auras:
<verg. aene. 4.271>	Quid struis? aut qua spe Libycis teris otia terris?
<verg. aene. 4.272>	Si te nulla mouet tantarum gloria rerum
<verg. aene. 4.273>	Nec super ipse tua moliris laude laborem,
<verg. aene. 4.274>	Ascanium surgentem et spes heredis Iuli
<verg. aene. 4.275>	Respice, cui regnum Italiae Romanaque tellus
<verg. aene. 4.276>	Debetur." Tali Cyllenius ore locutus
<verg. aene. 4.277>	Mortalis uisus medio sermone reliquit
<verg. aene. 4.278>	Et procul in tenuem ex oculis euanuit auram.
<verg. aene. 4.279>	At uero Aeneas aspectu obmutuit amens,
<verg. aene. 4.280>	Arrectaeque horrore comae et uox faucibus haesit.
<verg. aene. 4.281>	Ardet abire fuga dulcisque relinquere terras,
<verg. aene. 4.282>	Attonitus tanto monitu imperioque deorum.
<verg. aene. 4.283>	Heu quid agat? quo nunc reginam ambire furentem
<verg. aene. 4.284>	Audeat affatu? quae prima exordia sumat?
<verg. aene. 4.285>	Atque animum nunc huc celerem nunc diuidit illuc
<verg. aene. 4.286>	In partisque rapit uarias perque omnia uersat.
<verg. aene. 4.287>	Haec alternanti potior sententia uisast:
<verg. aene. 4.288>	Mnesthea Sergestumque uocat fortemque Serestum,
<verg. aene. 4.289>	Classem aptent taciti sociosque ad litora cogant,
<verg. aene. 4.290>	Arma parent et quae rebus sit causa nouandis
<verg. aene. 4.291>	Dissimulent; sese interea, quando optima Dido
<verg. aene. 4.292>	Nesciat et tantos rumpi non speret amores,
<verg. aene. 4.293>	Temptaturum aditus et quae mollissima fandi
<verg. aene. 4.294>	Tempora, quis rebus dexter modus. Ocius omnes
<verg. aene. 4.295>	Imperio laeti parent et iussa facessunt.
<verg. aene. 4.296>	At regina dolos (quis fallere possit amantem?)
<verg. aene. 4.297>	Praesensit, motusque excepit prima futuros
<verg. aene. 4.298>	Omnia tuta timens. Eadem impia Fama furenti
<verg. aene. 4.299>	Detulit armari classem cursumque parari.
<verg. aene. 4.300>	Saeuit inops animi totamque incensa per urbem
<verg. aene. 4.301>	Bacchatur, qualis commotis excita sacris
<verg. aene. 4.302>	Thyias, ubi audito stimulant trieterica Baccho
<verg. aene. 4.303>	Orgia nocturnusque uocat clamore Cithaeron.
<verg. aene. 4.304>	Tandem his Aenean compellat uocibus ultro:
<verg. aene. 4.305>	"Dissimulare etiam sperasti, perfide, tantum
<verg. aene. 4.306>	Posse nefas tacitusque mea decedere terra?
<verg. aene. 4.307>	Nec te noster amor nec te data dextera quondam
<verg. aene. 4.308>	Nec moritura tenet crudeli funere Dido?
<verg. aene. 4.309>	Quin etiam hiberno moliris sidere classem
<verg. aene. 4.310>	Et mediis properas Aquilonibus ire per altum,
<verg. aene. 4.311>	Crudelis? quid, si non arua aliena domosque
<verg. aene. 4.312>	Ignotas peteres, et Troia antiqua maneret,
<verg. aene. 4.313>	Troia per undosum peteretur classibus aequor?
<verg. aene. 4.314>	Mene fugis? per ego has lacrimas dextramque tuam te
<verg. aene. 4.315>	(Quando aliud mihi iam miserae nihil ipsa reliqui),
<verg. aene. 4.316>	Per conubia nostra, per inceptos hymenaeos,
<verg. aene. 4.317>	Si bene quid de te merui, fuit aut tibi quicquam
<verg. aene. 4.318>	Dulce meum, miserere domus labentis et istam,
<verg. aene. 4.319>	Oro, si quis adhuc precibus locus, exue mentem.
<verg. aene. 4.320>	Te propter Libycae gentes Nomadumque tyranni
<verg. aene. 4.321>	Odere, infensi Tyrii; te propter eundem
<verg. aene. 4.322>	Exstinctus pudor et, qua sola sidera adibam,
<verg. aene. 4.323>	Fama prior. Cui me moribundam deseris, hospes
<verg. aene. 4.324>	(Hoc solum nomen quoniam de coniuge restat)?
<verg. aene. 4.325>	Quid moror? an mea Pygmalion dum moenia frater
<verg. aene. 4.326>	Destruat aut captam ducat Gaetulus Iarbas?
<verg. aene. 4.327>	Saltem si qua mihi de te suscepta fuisset
<verg. aene. 4.328>	Ante fugam suboles, si quis mihi paruulus aula
<verg. aene. 4.329>	Luderet Aeneas, qui te tamen ore referret,
<verg. aene. 4.330>	Non equidem omnino capta ac deserta uiderer."
<verg. aene. 4.331>	Dixerat. Ille Iouis monitis immota tenebat
<verg. aene. 4.332>	Lumina et obnixus curam sub corde premebat.
<verg. aene. 4.333>	Tandem pauca refert: "ego te, quae plurima fando
<verg. aene. 4.334>	Enumerare uales, numquam, regina, negabo
<verg. aene. 4.335>	Promeritam, nec me meminisse pigebit Elissae
<verg. aene. 4.336>	Dum memor ipse mei, dum spiritus hos regit artus.
<verg. aene. 4.337>	Pro re pauca loquar. neque ego hanc abscondere furto
<verg. aene. 4.338>	Speraui (ne finge) fugam, nec coniugis umquam
<verg. aene. 4.339>	Praetendi taedas aut haec in foedera ueni.
<verg. aene. 4.340>	Me si fata meis paterentur ducere uitam
<verg. aene. 4.341>	Auspiciis et sponte mea componere curas,
<verg. aene. 4.342>	Vrbem Troianam primum dulcisque meorum
<verg. aene. 4.343>	Reliquias colerem, Priami tecta alta manerent,
<verg. aene. 4.344>	Et recidiua manu posuissem Pergama uictis.
<verg. aene. 4.345>	Sed nunc Italiam magnam Gryneus Apollo,
<verg. aene. 4.346>	Italiam Lyciae iussere capessere sortes;
<verg. aene. 4.347>	Hic amor, haec patria est. si te Karthaginis arces
<verg. aene. 4.348>	Phoenissam Libycaeque aspectus detinet urbis,
<verg. aene. 4.349>	Quae tandem Ausonia Teucros considere terra
<verg. aene. 4.350>	Inuidia est? et nos fas extera quaerere regna
<verg. aene. 4.351>	Me patris Anchisae, quotiens umentibus umbris
<verg. aene. 4.352>	Nox operit terras, quotiens astra ignea surgunt,
<verg. aene. 4.353>	Admonet in somnis et turbida terret imago
<verg. aene. 4.354>	Me puer Ascanius capitisque iniuria cari,
<verg. aene. 4.355>	Quem regno Hesperiae fraudo et fatalibus aruis.
<verg. aene. 4.356>	Nunc etiam interpres diuum Ioue missus ab ipso
<verg. aene. 4.357>	(Testor utrumque caput) celeris mandata per auras
<verg. aene. 4.358>	Detulit: ipse deum manifesto in lumine uidi
<verg. aene. 4.359>	Intrantem muros uocemque his auribus hausi.
<verg. aene. 4.360>	Desine meque tuis incendere teque querelis;
<verg. aene. 4.361>	Italiam non sponte sequor."
<verg. aene. 4.362>	Talia dicentem iamdudum auersa tuetur
<verg. aene. 4.363>	Huc illuc uoluens oculos totumque pererrat
<verg. aene. 4.364>	Luminibus tacitis et sic accensa profatur:
<verg. aene. 4.365>	"Nec tibi diua parens generis nec Dardanus auctor,
<verg. aene. 4.366>	Perfide, sed duris genuit te cautibus horrens
<verg. aene. 4.367>	Caucasus Hyrcanaeque admorunt ubera tigres.
<verg. aene. 4.368>	Nam quid dissimulo aut quae me ad maiora reseruo?
<verg. aene. 4.369>	Num fletu ingemuit nostro? num lumina flexit?
<verg. aene. 4.370>	Num lacrimas uictus dedit aut miseratus amantemst?
<verg. aene. 4.371>	Quae quibus anteferam? iam iam nec maxima Iuno
<verg. aene. 4.372>	Nec Saturnius haec oculis pater aspicit aequis.
<verg. aene. 4.373>	Nusquam tuta fides. Eiectum litore, egentem
<verg. aene. 4.374>	Excepi et regni demens in parte locaui.
<verg. aene. 4.375>	Amissam classem, socios a morte reduxi
<verg. aene. 4.376>	(Heu furiis incensa feror!): nunc augur Apollo,
<verg. aene. 4.377>	Nunc Lyciae sortes, nunc et Ioue missus ab ipso
<verg. aene. 4.378>	Interpres diuum fert horrida iussa per auras.
<verg. aene. 4.379>	Scilicet is superis labor est, ea cura quietos
<verg. aene. 4.380>	Sollicitat. Neque te teneo neque dicta refello:
<verg. aene. 4.381>	I, sequere Italiam uentis, pete regna per undas.
<verg. aene. 4.382>	Spero equidem mediis, si quid pia numina possunt,
<verg. aene. 4.383>	Supplicia hausurum scopulis et nomine Dido
<verg. aene. 4.384>	Saepe uocaturum. Sequar atris ignibus absens
<verg. aene. 4.385>	Et, cum frigida mors anima seduxerit artus,
<verg. aene. 4.386>	Omnibus umbra locis adero. dabis, improbe, poenas.
<verg. aene. 4.387>	Audiam et haec manis ueniet mihi fama sub imos."
<verg. aene. 4.388>	His medium dictis sermonem abrumpit et auras
<verg. aene. 4.389>	Aegra fugit seque ex oculis auertit et aufert,
<verg. aene. 4.390>	Linquens multa metu cunctantem et multa parantem
<verg. aene. 4.391>	Dicere. Suscipiunt famulae collapsaque membra
<verg. aene. 4.392>	Marmoreo referunt thalamo stratisque reponunt.
<verg. aene. 4.393>	At pius Aeneas, quamquam lenire dolentem
<verg. aene. 4.394>	Solando cupit et dictis auertere curas,
<verg. aene. 4.395>	Multa gemens magnoque animum labefactus amore
<verg. aene. 4.396>	Iussa tamen diuum exsequitur classemque reuisit.
<verg. aene. 4.397>	Tum uero Teucri incumbunt et litore celsas
<verg. aene. 4.398>	Deducunt toto nauis. natat uncta carina,
<verg. aene. 4.399>	Frondentisque ferunt remos et robora siluis
<verg. aene. 4.400>	Infabricata fugae studio.
<verg. aene. 4.401>	Migrantis cernas totaque ex urbe ruentis.
<verg. aene. 4.402>	Ac uelut ingentem formicae farris aceruum
<verg. aene. 4.403>	Cum populant hiemis memores tectoque reponunt,
<verg. aene. 4.404>	It nigrum campis agmen praedamque per herbas
<verg. aene. 4.405>	Conuectant calle angusto: pars grandia trudunt
<verg. aene. 4.406>	Obnixae frumenta umeris, pars agmina cogunt
<verg. aene. 4.407>	Castigantque moras, opere omnis semita feruet.
<verg. aene. 4.408>	Quis tibi tum, Dido, cernenti talia sensus,
<verg. aene. 4.409>	Quosue dabas gemitus, cum litora feruere late
<verg. aene. 4.410>	Prospiceres arce ex summa, totumque uideres
<verg. aene. 4.411>	Misceri ante oculos tantis clamoribus aequor!
<verg. aene. 4.412>	Improbe Amor, quid non mortalia pectora cogis!
<verg. aene. 4.413>	Ire iterum in lacrimas, iterum temptare precando
<verg. aene. 4.414>	Cogitur et supplex animos summittere amori,
<verg. aene. 4.415>	Ne quid inexpertum frustra moritura relinquat.
<verg. aene. 4.416>	"Anna, uides toto properari litore circum:
<verg. aene. 4.417>	Vndique conuenere; uocat iam carbasus auras,
<verg. aene. 4.418>	Puppibus et laeti nautae imposuere coronas.
<verg. aene. 4.419>	Hunc ego si potui tantum sperare dolorem,
<verg. aene. 4.420>	Et perferre, soror, potero. Miserae hoc tamen unum
<verg. aene. 4.421>	Exsequere, Anna, mihi; solam nam perfidus ille
<verg. aene. 4.422>	Te colere, arcanos etiam tibi credere sensus;
<verg. aene. 4.423>	Sola uiri mollis aditus et tempora noras:
<verg. aene. 4.424>	I, soror, atque hostem supplex affare superbum:
<verg. aene. 4.425>	Non ego cum Danais Troianam exscindere gentem
<verg. aene. 4.426>	Aulide iuraui classemue ad Pergama misi,
<verg. aene. 4.427>	Nec patris Anchisae cineres manisue reuelli:
<verg. aene. 4.428>	Cur mea dicta negat duras demittere in auris?
<verg. aene. 4.429>	Quo ruit? extremum hoc miserae det munus amanti:
<verg. aene. 4.430>	Exspectet facilemque fugam uentosque ferentis.
<verg. aene. 4.431>	Non iam coniugium antiquum, quod prodidit, oro,
<verg. aene. 4.432>	Nec pulchro ut Latio careat regnumque relinquat:
<verg. aene. 4.433>	Tempus inane peto, requiem spatiumque furori,
<verg. aene. 4.434>	Dum mea me uictam doceat fortuna dolere.
<verg. aene. 4.435>	Extremam hanc oro ueniam (miserere sororis),
<verg. aene. 4.436>	Quam mihi cum dederit cumulatam morte remittam."
<verg. aene. 4.437>	Talibus orabat, talisque miserrima fletus
<verg. aene. 4.438>	Fertque refertque soror. Sed nullis ille mouetur
<verg. aene. 4.439>	Fletibus, aut uoces ullas tractabilis audit;
<verg. aene. 4.440>	Fata obstant placidasque uiri deus obstruit auris.
<verg. aene. 4.441>	Ac uelut annoso ualidam cum robore quercum
<verg. aene. 4.442>	Alpini Boreae nunc hinc nunc flatibus illinc
<verg. aene. 4.443>	Eruere inter se certant; it stridor, et altae
<verg. aene. 4.444>	Consternunt terram concusso stipite frondes;
<verg. aene. 4.445>	Ipsa haeret scopulis et quantum uertice ad auras
<verg. aene. 4.446>	Aetherias, tantum radice in Tartara tendit:
<verg. aene. 4.447>	Haud secus adsiduis hinc atque hinc uocibus heros
<verg. aene. 4.448>	Tunditur et magno persentit pectore curas;
<verg. aene. 4.449>	Mens immota manet, lacrimae uoluuntur inanes.
<verg. aene. 4.450>	Tum uero infelix fatis exterrita Dido
<verg. aene. 4.451>	Mortem orat; taedet caeli conuexa tueri.
<verg. aene. 4.452>	Quo magis inceptum peragat lucemque relinquat,
<verg. aene. 4.453>	Vidit, turicremis cum dona imponeret aris
<verg. aene. 4.454>	(Horrendum dictu), latices nigrescere sacros
<verg. aene. 4.455>	Fusaque in obscenum se uertere uina cruorem.
<verg. aene. 4.456>	Hoc uisum nulli, non ipsi effata sorori.
<verg. aene. 4.457>	Praeterea fuit in tectis de marmore templum
<verg. aene. 4.458>	Coniugis antiqui, miro quod honore colebat,
<verg. aene. 4.459>	Velleribus niueis et festa fronde reuinctum:
<verg. aene. 4.460>	Hinc exaudiri uoces et uerba uocantis
<verg. aene. 4.461>	Visa uiri, nox cum terras obscura teneret,
<verg. aene. 4.462>	Solaque culminibus ferali carmine bubo
<verg. aene. 4.463>	Saepe queri et longas in fletum ducere uoces;
<verg. aene. 4.464>	Multaque praeterea uatum praedicta priorum
<verg. aene. 4.465>	Terribili monitu horrificant. agit ipse furentem
<verg. aene. 4.466>	In somnis ferus Aeneas, semperque relinqui
<verg. aene. 4.467>	Sola sibi, semper longam incomitata uidetur
<verg. aene. 4.468>	Ire uiam et Tyrios deserta quaerere terra,
<verg. aene. 4.469>	Eumenidum ueluti demens uidet agmina Pentheus
<verg. aene. 4.470>	Et solem geminum et duplices se ostendere Thebas,
<verg. aene. 4.471>	Aut Agamemnonius scaenis agitatus Orestes,
<verg. aene. 4.472>	Armatam facibus matrem et serpentibus atris
<verg. aene. 4.473>	Cum fugit ultricesque sedent in limine Dirae.
<verg. aene. 4.474>	Ergo ubi concepit furias euicta dolore
<verg. aene. 4.475>	Decreuitque mori, tempus secum ipsa modumque
<verg. aene. 4.476>	Exigit, et maestam dictis aggressa sororem
<verg. aene. 4.477>	Consilium uultu tegit ac spem fronte serenat:
<verg. aene. 4.478>	"Inueni, germana, uiam (gratare sorori)
<verg. aene. 4.479>	Quae mihi reddat eum uel eo me soluat amantem.
<verg. aene. 4.480>	Oceani finem iuxta solemque cadentem
<verg. aene. 4.481>	Vltimus Aethiopum locus est, ubi maximus Atlas
<verg. aene. 4.482>	Axem umero torquet stellis ardentibus aptum:
<verg. aene. 4.483>	Hinc mihi Massylae gentis monstrata sacerdos,
<verg. aene. 4.484>	Hesperidum templi custos, epulasque draconi
<verg. aene. 4.485>	Quae dabat et sacros seruabat in arbore ramos,
<verg. aene. 4.486>	Spargens umida mella soporiferumque papauer.
<verg. aene. 4.487>	Haec se carminibus promittit soluere mentes
<verg. aene. 4.488>	Quas uelit, ast aliis duras immittere curas,
<verg. aene. 4.489>	Sistere aquam fluuiis et uertere sidera retro,
<verg. aene. 4.490>	Nocturnosque mouet manis: mugire uidebis
<verg. aene. 4.491>	Sub pedibus terram et descendere montibus ornos.
<verg. aene. 4.492>	Testor, cara, deos et te, germana, tuumque
<verg. aene. 4.493>	Dulce caput, magicas inuitam accingier artis.
<verg. aene. 4.494>	Tu secreta pyram tecto interiore sub auras
<verg. aene. 4.495>	Erige, et arma uiri thalamo quae fixa reliquit
<verg. aene. 4.496>	Impius exuuiasque omnis lectumque iugalem,
<verg. aene. 4.497>	Quo perii, super imponas: abolere nefandi
<verg. aene. 4.498>	Cuncta uiri monimenta iuuat monstratque sacerdos."
<verg. aene. 4.499>	Haec effata silet, pallor simul occupat ora.
<verg. aene. 4.500>	Non tamen Anna nouis praetexere funera sacris
<verg. aene. 4.501>	Germanam credit, nec tantos mente furores
<verg. aene. 4.502>	Concipit aut grauiora timet quam morte Sychaei.
<verg. aene. 4.503>	Ergo iussa parat.
<verg. aene. 4.504>	At regina pyra penetrali in sede sub auras
<verg. aene. 4.505>	Erecta ingenti taedis atque ilice secta,
<verg. aene. 4.506>	Intenditque locum sertis et fronde coronat
<verg. aene. 4.507>	Funerea; super exuuias ensemque relictum
<verg. aene. 4.508>	Effigiemque toro locat haud ignara futuri.
<verg. aene. 4.509>	Stant arae circum et crinis effusa sacerdos
<verg. aene. 4.510>	Ter centum tonat ore deos, Erebumque Chaosque
<verg. aene. 4.511>	Tergeminamque Hecaten, tria uirginis ora Dianae.
<verg. aene. 4.512>	Sparserat et latices simulatos fontis Auerni,
<verg. aene. 4.513>	Falcibus et messae ad lunam quaeruntur aenis
<verg. aene. 4.514>	Pubentes herbae nigri cum lacte ueneni;
<verg. aene. 4.515>	Quaeritur et nascentis equi de fronte reuulsus
<verg. aene. 4.516>	Et matri praereptus amor.
<verg. aene. 4.517>	Ipsa mola manibusque piis altaria iuxta
<verg. aene. 4.518>	Vnum exuta pedem uinclis, in ueste recincta,
<verg. aene. 4.519>	Testatur moritura deos et conscia fati
<verg. aene. 4.520>	Sidera; tum, si quod non aequo foedere amantis
<verg. aene. 4.521>	Curae numen habet iustumque memorque, precatur.
<verg. aene. 4.522>	Nox erat et placidum carpebant fessa soporem
<verg. aene. 4.523>	Corpora per terras, siluaeque et saeua quierant
<verg. aene. 4.524>	Aequora, cum medio uoluuntur sidera lapsu,
<verg. aene. 4.525>	Cum tacet omnis ager, pecudes pictaeque uolucres,
<verg. aene. 4.526>	Quaeque lacus late liquidos quaeque aspera dumis
<verg. aene. 4.527>	Rura tenent, somno positae sub nocte silenti.
<verg. aene. 4.528>	Lenibant curas et corda oblita laborum.
<verg. aene. 4.529>	At non infelix animi Phoenissa neque umquam
<verg. aene. 4.530>	Soluitur in somnos oculisue aut pectore noctem
<verg. aene. 4.531>	Accipit: ingeminant curae rursusque resurgens
<verg. aene. 4.532>	Saeuit amor magnoque irarum fluctuat aestu.
<verg. aene. 4.533>	Sic adeo insistit secumque ita corde uolutat:
<verg. aene. 4.534>	"En, quid ago? rursusne procos irrisa priores
<verg. aene. 4.535>	Experiar, Nomadumque petam conubia supplex,
<verg. aene. 4.536>	Quos ego sim totiens iam dedignata maritos?
<verg. aene. 4.537>	Iliacas igitur classis atque ultima Teucrum
<verg. aene. 4.538>	Iussa sequar? quiane auxilio iuuat ante leuatos
<verg. aene. 4.539>	Et bene apud memores ueteris stat gratia facti?
<verg. aene. 4.540>	Quis me autem, fac uelle, sinet ratibusue superbis
<verg. aene. 4.541>	Inuisam accipiet? nescis heu, perdita, necdum
<verg. aene. 4.542>	Laomedonteae sentis periuria gentis?
<verg. aene. 4.543>	Quid tum? sola fuga nautas comitabor ouantis?
<verg. aene. 4.544>	An Tyriis omnique manu stipata meorum
<verg. aene. 4.545>	Inferar et, quos Sidonia uix urbe reuelli,
<verg. aene. 4.546>	Rursus agam pelago et uentis dare uela iubebo?
<verg. aene. 4.547>	Quin morere ut merita es, ferroque auerte dolorem.
<verg. aene. 4.548>	Tu lacrimis euicta meis, tu prima furentem
<verg. aene. 4.549>	His, germana, malis oneras atque obicis hosti.
<verg. aene. 4.550>	Non licuit thalami expertem sine crimine uitam
<verg. aene. 4.551>	Degere more ferae, talis nec tangere curas;
<verg. aene. 4.552>	Non seruata fides cineri promissa Sychaeo."
<verg. aene. 4.553>	Tantos illa suo rumpebat pectore questus:
<verg. aene. 4.554>	Aeneas celsa in puppi iam certus eundi
<verg. aene. 4.555>	Carpebat somnos rebus iam rite paratis.
<verg. aene. 4.556>	Huic se forma dei uultu redeuntis eodem
<verg. aene. 4.557>	Obtulit in somnis rursusque ita uisa monerest,
<verg. aene. 4.558>	Omnia Mercurio similis, uocemque coloremque
<verg. aene. 4.559>	Et crinis flauos et membra decora iuuentae:
<verg. aene. 4.560>	"Nate dea, potes hoc sub casu ducere somnos,
<verg. aene. 4.561>	Nec quae te circum stent deinde pericula cernis,
<verg. aene. 4.562>	Demens, nec Zephyros audis spirare secundos?
<verg. aene. 4.563>	Illa dolos dirumque nefas in pectore uersat
<verg. aene. 4.564>	Certa mori, uariosque irarum concitat aestus.
<verg. aene. 4.565>	Non fugis hinc praeceps, dum praecipitare potestas?
<verg. aene. 4.566>	Iam mare turbari trabibus saeuasque uidebis
<verg. aene. 4.567>	Collucere faces, iam feruere litora flammis,
<verg. aene. 4.568>	Si te his attigerit terris Aurora morantem.
<verg. aene. 4.569>	Heia age, rumpe moras. uarium et mutabile semper
<verg. aene. 4.570>	Femina" Sic fatus nocti se immiscuit atrae.
<verg. aene. 4.571>	Tum uero Aeneas subitis exterritus umbris
<verg. aene. 4.572>	Corripit e somno corpus sociosque fatigat
<verg. aene. 4.573>	Praecipitis: "Vigilate, uiri, et considite transtris;
<verg. aene. 4.574>	Soluite uela citi. deus aethere missus ab alto
<verg. aene. 4.575>	Festinare fugam tortosque incidere funis
<verg. aene. 4.576>	Ecce iterum instimulat. Sequimur te, sancte deorum,
<verg. aene. 4.577>	Quisquis es, imperioque iterum paremus ouantes.
<verg. aene. 4.578>	Adsis o placidusque iuues et sidera caelo
<verg. aene. 4.579>	Dextra feras." Dixit uaginaque eripit ensem
<verg. aene. 4.580>	Fulmineum strictoque ferit retinacula ferro.
<verg. aene. 4.581>	Idem omnis simul ardor habet, rapiuntque ruuntque;
<verg. aene. 4.582>	Litora deseruere, latet sub classibus aequor,
<verg. aene. 4.583>	Adnixi torquent spumas et caerula uerrunt.
<verg. aene. 4.584>	Et iam prima nouo spargebat lumine terras
<verg. aene. 4.585>	Tithoni croceum linquens Aurora cubile.
<verg. aene. 4.586>	Regina e speculis ut primum albescere lucem
<verg. aene. 4.587>	Vidit et aequatis classem procedere uelis,
<verg. aene. 4.588>	Litoraque et uacuos sensit sine remige portus,
<verg. aene. 4.589>	Terque quaterque manu pectus percussa decorum
<verg. aene. 4.590>	Flauentisque abscissa comas "pro Iuppiter! ibit
<verg. aene. 4.591>	Hic," ait "et nostris illuserit aduena regnis?
<verg. aene. 4.592>	Non arma expedient totaque ex urbe sequentur,
<verg. aene. 4.593>	Deripientque rates alii naualibus? ite,
<verg. aene. 4.594>	Ferte citi flammas, date tela, impellite remos!
<verg. aene. 4.595>	Quid loquor? aut ubi sum? quae mentem insania mutat?
<verg. aene. 4.596>	Infelix Dido, nunc te facta impia tangunt?
<verg. aene. 4.597>	Tum decuit, cum sceptra dabas. En dextra fidesque,
<verg. aene. 4.598>	Quem secum patrios aiunt portare penatis,
<verg. aene. 4.599>	Quem subiisse umeris confectum aetate parentem!
<verg. aene. 4.600>	Non potui abreptum diuellere corpus et undis
<verg. aene. 4.601>	Spargere? non socios, non ipsum absumere ferro
<verg. aene. 4.602>	Ascanium patriisque epulandum ponere mensis?
<verg. aene. 4.603>	Verum anceps pugnae fuerat fortuna. Fuisset:
<verg. aene. 4.604>	Quem metui moritura? faces in castra tulissem
<verg. aene. 4.605>	Implessemque foros flammis natumque patremque
<verg. aene. 4.606>	Cum genere exstinxem, memet super ipsa dedissem.
<verg. aene. 4.607>	Sol, qui terrarum flammis opera omnia lustras,
<verg. aene. 4.608>	Tuque harum interpres curarum et conscia Iuno,
<verg. aene. 4.609>	Nocturnisque Hecate triuiis ululata per urbes
<verg. aene. 4.610>	Et Dirae ultrices et di morientis Elissae,
<verg. aene. 4.611>	Accipite haec, meritumque malis aduertite numen
<verg. aene. 4.612>	Et nostras audite preces. si tangere portus
<verg. aene. 4.613>	Infandum caput ac terris adnare necessest,
<verg. aene. 4.614>	Et sic fata Iouis poscunt, hic terminus haeret:
<verg. aene. 4.615>	At bello audacis populi uexatus et armis,
<verg. aene. 4.616>	Finibus extorris, complexu auulsus Iuli
<verg. aene. 4.617>	Auxilium imploret uideatque indigna suorum
<verg. aene. 4.618>	Funera; nec, cum se sub leges pacis iniquae
<verg. aene. 4.619>	Tradiderit, regno aut optata luce fruatur,
<verg. aene. 4.620>	Sed cadat ante diem mediaque inhumatus harena.
<verg. aene. 4.621>	Haec precor, hanc uocem extremam cum sanguine fundo.
<verg. aene. 4.622>	Tum uos, o Tyrii, stirpem et genus omne futurum
<verg. aene. 4.623>	Exercete odiis, cinerique haec mittite nostro
<verg. aene. 4.624>	Munera. nullus amor populis nec foedera sunto.
<verg. aene. 4.625>	Exoriare aliquis nostris ex ossibus ultor
<verg. aene. 4.626>	Qui face Dardanios ferroque sequare colonos,
<verg. aene. 4.627>	Nunc, olim, quocumque dabunt se tempore uires.
<verg. aene. 4.628>	Litora litoribus contraria, fluctibus undas
<verg. aene. 4.629>	Imprecor, arma armis: pugnent ipsique nepotesque."
<verg. aene. 4.630>	Haec ait, et partis animum uersabat in omnis,
<verg. aene. 4.631>	Inuisam quaerens quam primum abrumpere lucem.
<verg. aene. 4.632>	Tum breuiter Barcen nutricem affata Sychaei,
<verg. aene. 4.633>	Namque suam patria antiqua cinis ater habebat:
<verg. aene. 4.634>	"Annam, cara mihi nutrix, huc siste sororem:
<verg. aene. 4.635>	Dic corpus properet fluuiali spargere lympha,
<verg. aene. 4.636>	Et pecudes secum et monstrata piacula ducat.
<verg. aene. 4.637>	Sic ueniat, tuque ipsa pia tege tempora uitta.
<verg. aene. 4.638>	Sacra Ioui Stygio, quae rite incepta paraui,
<verg. aene. 4.639>	Perficerest animus finemque imponere curis
<verg. aene. 4.640>	Dardaniique rogum capitis permittere flammae."
<verg. aene. 4.641>	Sic ait. Illa gradum studio celebrabat anili.
<verg. aene. 4.642>	At trepida et coeptis immanibus effera Dido
<verg. aene. 4.643>	Sanguineam uoluens aciem, maculisque trementis
<verg. aene. 4.644>	Interfusa genas et pallida morte futura,
<verg. aene. 4.645>	Interiora domus irrumpit limina et altos
<verg. aene. 4.646>	Conscendit furibunda gradus ensemque recludit
<verg. aene. 4.647>	Dardanium, non hos quaesitum munus in usus.
<verg. aene. 4.648>	Hic, postquam Iliacas uestis notumque cubile
<verg. aene. 4.649>	Conspexit, paulum lacrimis et mente morata
<verg. aene. 4.650>	Incubuitque toro dixitque nouissima uerba:
<verg. aene. 4.651>	"Dulces exuuiae, dum fata deusque sinebat,
<verg. aene. 4.652>	Accipite hanc animam meque his exsoluite curis.
<verg. aene. 4.653>	Vixi et quem dederat cursum fortuna peregi,
<verg. aene. 4.654>	Et nunc magna mei sub terras ibit imago.
<verg. aene. 4.655>	Vrbem praeclaram statui, mea moenia uidi,
<verg. aene. 4.656>	Vlta uirum poenas inimico a fratre recepi,
<verg. aene. 4.657>	Felix, heu nimium felix, si litora tantum
<verg. aene. 4.658>	Numquam Dardaniae tetigissent nostra carinae."
<verg. aene. 4.659>	Dixit, et os impressa toro "Moriemur inultae,
<verg. aene. 4.660>	Sed moriamur" ait. "Sic, sic iuuat ire sub umbras.
<verg. aene. 4.661>	Hauriat hunc oculis ignem crudelis ab alto
<verg. aene. 4.662>	Dardanus, et nostrae secum ferat omina mortis."
<verg. aene. 4.663>	Dixerat, atque illam media inter talia ferro
<verg. aene. 4.664>	Collapsam aspiciunt comites ensemque cruore
<verg. aene. 4.665>	Spumantem sparsasque manus. It clamor ad alta
<verg. aene. 4.666>	Atria: concussam bacchatur Fama per urbem.
<verg. aene. 4.667>	Lamentis gemituque et femineo ululatu
<verg. aene. 4.668>	Tecta fremunt, resonat magnis plangoribus aether,
<verg. aene. 4.669>	Non aliter quam si immissis ruat hostibus omnis
<verg. aene. 4.670>	Karthago aut antiqua Tyros flammaeque furentes
<verg. aene. 4.671>	Culmina perque hominum uoluantur perque deorum.
<verg. aene. 4.672>	Audiit exanimis trepidoque exterrita cursu
<verg. aene. 4.673>	Vnguibus ora soror foedans et pectora pugnis
<verg. aene. 4.674>	Per medios ruit, ac morientem nomine clamat:
<verg. aene. 4.675>	"Hoc illud, germana, fuit? me fraude petebas?
<verg. aene. 4.676>	Hoc rogus iste mihi, hoc ignes araeque parabant?
<verg. aene. 4.677>	Quid primum deserta querar? comitemne sororem
<verg. aene. 4.678>	Spreuisti moriens? eadem me ad fata uocasses:
<verg. aene. 4.679>	Idem ambas ferro dolor atque eadem hora tulisset.
<verg. aene. 4.680>	His etiam struxi manibus patriosque uocaui
<verg. aene. 4.681>	Voce deos, sic te ut posita, crudelis, abessem?
<verg. aene. 4.682>	Exstinxti te meque, soror, populumque patresque
<verg. aene. 4.683>	Sidonios urbemque tuam. date, uulnera lymphis
<verg. aene. 4.684>	Abluam et, extremus si quis super halitus errat,
<verg. aene. 4.685>	Ore legam." Sic fata gradus euaserat altos,
<verg. aene. 4.686>	Semianimemque sinu germanam amplexa fouebat
<verg. aene. 4.687>	Cum gemitu atque atros siccabat ueste cruores.
<verg. aene. 4.688>	Illa grauis oculos conata attollere rursus
<verg. aene. 4.689>	Deficit; infixum stridit sub pectore uulnus.
<verg. aene. 4.690>	Ter sese attollens cubitoque adnixa leuauit,
<verg. aene. 4.691>	Ter reuoluta torost oculisque errantibus alto
<verg. aene. 4.692>	Quaesiuit caelo lucem ingemuitque reperta.
<verg. aene. 4.693>	Tum Iuno omnipotens longum miserata dolorem
<verg. aene. 4.694>	Difficilisque obitus Irim demisit Olympo
<verg. aene. 4.695>	Quae luctantem animam nexosque resolueret artus.
<verg. aene. 4.696>	Nam quia nec fato merita nec morte peribat,
<verg. aene. 4.697>	Sed misera ante diem subitoque accensa furore,
<verg. aene. 4.698>	Nondum illi flauum Proserpina uertice crinem
<verg. aene. 4.699>	Abstulerat Stygioque caput damnauerat Orco.
<verg. aene. 4.700>	Ergo Iris croceis per caelum roscida pennis
<verg. aene. 4.701>	Mille trahens uarios aduerso sole colores
<verg. aene. 4.702>	Deuolat et supra caput astitit. "Hunc ego Diti
<verg. aene. 4.703>	Sacrum iussa fero teque isto corpore soluo."
<verg. aene. 4.704>	Sic ait et dextra crinem secat: omnis et una
<verg. aene. 4.705>	Dilapsus calor atque in uentos uita recessit.
<verg. aene. 5.1>	Interea medium Aeneas iam classe tenebat
<verg. aene. 5.2>	Certus iter fluctusque atros Aquilone secabat
<verg. aene. 5.3>	Moenia respiciens, quae iam infelicis Elissae
<verg. aene. 5.4>	Collucent flammis. quae tantum accenderit ignem
<verg. aene. 5.5>	Causa latet; duri magno sed amore dolores
<verg. aene. 5.6>	Polluto, notumque furens quid femina possit,
<verg. aene. 5.7>	Triste per augurium Teucrorum pectora ducunt.
<verg. aene. 5.8>	Vt pelagus tenuere rates nec iam amplius ulla
<verg. aene. 5.9>	Occurrit tellus, maria undique et undique caelum,
<verg. aene. 5.10>	Olli caeruleus supra caput astitit imber
<verg. aene. 5.11>	Noctem hiememque ferens et inhorruit unda tenebris.
<verg. aene. 5.12>	Ipse gubernator puppi Palinurus ab alta:
<verg. aene. 5.13>	"Heu quianam tanti cinxerunt aethera nimbi?
<verg. aene. 5.14>	Quidue, pater Neptune, paras?" sic deinde locutus
<verg. aene. 5.15>	Colligere arma iubet ualidisque incumbere remis,
<verg. aene. 5.16>	Obliquatque sinus in uentum ac talia fatur:
<verg. aene. 5.17>	"Magnanime Aenea, non, si mihi Iuppiter auctor
<verg. aene. 5.18>	Spondeat, hoc sperem Italiam contingere caelo.
<verg. aene. 5.19>	Mutati transuersa fremunt et uespere ab atro
<verg. aene. 5.20>	Consurgunt uenti atque in nubem cogitur aer.
<verg. aene. 5.21>	Nec nos obniti contra nec tendere tantum
<verg. aene. 5.22>	Sufficimus. superat quoniam Fortuna sequamur,
<verg. aene. 5.23>	Quoque uocat uertamus iter. nec litora longe
<verg. aene. 5.24>	Fida reor fraterna Erycis portusque Sicanos,
<verg. aene. 5.25>	Si modo rite memor seruata remetior astra"
<verg. aene. 5.26>	Tum pius Aeneas: "equidem sic poscere uentos
<verg. aene. 5.27>	Iamdudum et frustra cerno te tendere contra.
<verg. aene. 5.28>	Flecte uiam uelis. an sit mihi gratior ulla,
<verg. aene. 5.29>	Quoue magis fessas optem dimittere nauis,
<verg. aene. 5.30>	Quam quae Dardanium tellus mihi seruat Acesten
<verg. aene. 5.31>	Et patris Anchisae gremio complectitur ossa?"
<verg. aene. 5.32>	Haec ubi dicta petunt portus et uela secundi
<verg. aene. 5.33>	Intendunt Zephyri; fertur cita gurgite classis,
<verg. aene. 5.34>	Et tandem laeti notae aduertuntur harenae.
<verg. aene. 5.35>	At procul ex celso miratus uertice montis
<verg. aene. 5.36>	Aduentum sociasque rates occurrit Acestes,
<verg. aene. 5.37>	Horridus in iaculis et pelle Libystidis ursae,
<verg. aene. 5.38>	Troia Criniso conceptum flumine mater
<verg. aene. 5.39>	Quem genuit. ueterum non immemor ille parentum
<verg. aene. 5.40>	Gratatur reduces et gaza laetus agresti
<verg. aene. 5.41>	Excipit, ac fessos opibus solatur amicis.
<verg. aene. 5.42>	Postera cum primo stellas Oriente fugarat
<verg. aene. 5.43>	Clara dies, socios in coetum litore ab omni
<verg. aene. 5.44>	Aduocat Aeneas tumulique ex aggere fatur:
<verg. aene. 5.45>	"Dardanidae magni, genus alto a sanguine diuum,
<verg. aene. 5.46>	Annuus exactis completur mensibus orbis,
<verg. aene. 5.47>	Ex quo reliquias diuinique ossa parentis
<verg. aene. 5.48>	Condidimus terra maestasque sacrauimus aras.
<verg. aene. 5.49>	Iamque dies, nisi fallor, adest, quem semper acerbum,
<verg. aene. 5.50>	Semper honoratum (sic di uoluistis) habebo.
<verg. aene. 5.51>	Hunc ego Gaetulis agerem si Syrtibus exul,
<verg. aene. 5.52>	Argolicoue mari deprensus et urbe Mycenis,
<verg. aene. 5.53>	Annua uota tamen sollemnisque ordine pompas
<verg. aene. 5.54>	Exsequerer strueremque suis altaria donis.
<verg. aene. 5.55>	Nunc ultro ad cineres ipsius et ossa parentis
<verg. aene. 5.56>	Haud equidem sine mente, reor, sine numine diuum
<verg. aene. 5.57>	Adsumus et portus delati intramus amicos.
<verg. aene. 5.58>	Ergo agite et laetum cuncti celebremus honorem:
<verg. aene. 5.59>	Poscamus uentos, atque haec me sacra quotannis
<verg. aene. 5.60>	Vrbe uelit posita templis sibi ferre dicatis.
<verg. aene. 5.61>	Bina boum uobis Troia generatus Acestes
<verg. aene. 5.62>	Dat numero capita in nauis; adhibete penatis
<verg. aene. 5.63>	Et patrios epulis et quos colit hospes Acestes.
<verg. aene. 5.64>	Praeterea, si nona diem mortalibus almum
<verg. aene. 5.65>	Aurora extulerit radiisque retexerit orbem,
<verg. aene. 5.66>	Prima citae Teucris ponam certamina classis;
<verg. aene. 5.67>	Quique pedum cursu ualet, et qui uiribus audax
<verg. aene. 5.68>	Aut iaculo incedit melior leuibusque sagittis,
<verg. aene. 5.69>	Seu crudo fidit pugnam committere caestu,
<verg. aene. 5.70>	Cuncti adsint meritaeque exspectent praemia palmae.
<verg. aene. 5.71>	Ore fauete omnes et cingite tempora ramis."
<verg. aene. 5.72>	Sic fatus uelat materna tempora myrto.
<verg. aene. 5.73>	Hoc Helymus facit, hoc aeui maturus Acestes,
<verg. aene. 5.74>	Hoc puer Ascanius, sequitur quos cetera pubes.
<verg. aene. 5.75>	Ille e concilio multis cum milibus ibat
<verg. aene. 5.76>	Ad tumulum magna medius comitante caterua.
<verg. aene. 5.77>	Hic duo rite mero libans carchesia Baccho
<verg. aene. 5.78>	Fundit humi, duo lacte nouo, duo sanguine sacro,
<verg. aene. 5.79>	Purpureosque iacit flores ac talia fatur:
<verg. aene. 5.80>	"Salue, sancte parens, iterum saluete, recepti
<verg. aene. 5.81>	Nequiquam cineres animaeque umbraeque paternae.
<verg. aene. 5.82>	Non licuit finis Italos fataliaque arua
<verg. aene. 5.83>	Nec tecum Ausonium, quicumque est, quaerere Thybrim."
<verg. aene. 5.84>	Dixerat haec, adytis cum lubricus anguis ab imis
<verg. aene. 5.85>	Septem ingens gyros, septena uolumina traxit
<verg. aene. 5.86>	Amplexus placide tumulum lapsusque per aras,
<verg. aene. 5.87>	Caeruleae cui terga notae maculosus et auro
<verg. aene. 5.88>	Squamam incendebat fulgor, ceu nubibus arcus
<verg. aene. 5.89>	Mille iacit uarios aduerso sole colores.
<verg. aene. 5.90>	Obstipuit uisu Aeneas. ille agmine longo
<verg. aene. 5.91>	Tandem inter pateras et leuia pocula serpens
<verg. aene. 5.92>	Libauitque dapes rursusque innoxius imo
<verg. aene. 5.93>	Successit tumulo et depasta altaria liquit.
<verg. aene. 5.94>	Hoc magis inceptos genitori instaurat honores,
<verg. aene. 5.95>	Incertus geniumne loci famulumne parentis
<verg. aene. 5.96>	Esse putet; caedit binas de more bidentis
<verg. aene. 5.97>	Totque sues, totidem nigrantis terga iuuencos,
<verg. aene. 5.98>	Vinaque fundebat pateris animamque uocabat
<verg. aene. 5.99>	Anchisae magni manisque Acheronte remissos.
<verg. aene. 5.100>	Nec non et socii, quae cuique est copia, laeti
<verg. aene. 5.101>	Dona ferunt, onerant aras mactantque iuuencos;
<verg. aene. 5.102>	Ordine aena locant alii fusique per herbam
<verg. aene. 5.103>	Subiciunt ueribus prunas et uiscera torrent.
<verg. aene. 5.104>	Exspectata dies aderat nonamque serena
<verg. aene. 5.105>	Auroram Phaethontis equi iam luce uehebant,
<verg. aene. 5.106>	Famaque finitimos et clari nomen Acestae
<verg. aene. 5.107>	Excierat: laeto complerant litora coetu
<verg. aene. 5.108>	Visuri Aeneadas, pars et certare parati.
<verg. aene. 5.109>	Munera principio ante oculos circoque locantur
<verg. aene. 5.110>	In medio, sacri tripodes uiridesque coronae
<verg. aene. 5.111>	Et palmae pretium uictoribus, armaque et ostro
<verg. aene. 5.112>	Perfusae uestes, argenti aurique talenta;
<verg. aene. 5.113>	Et tuba commissos medio canit aggere ludos.
<verg. aene. 5.114>	Prima pares ineunt grauibus certamina remis
<verg. aene. 5.115>	Quattuor ex omni delectae classe carinae.
<verg. aene. 5.116>	Velocem Mnestheus agit acri remige Pristim,
<verg. aene. 5.117>	Mox Italus Mnestheus, genus a quo nomine Memmi,
<verg. aene. 5.118>	Ingentemque Gyas ingenti mole Chimaeram,
<verg. aene. 5.119>	Vrbis opus, triplici pubes quam Dardana uersu
<verg. aene. 5.120>	Impellunt, terno consurgunt ordine remi;
<verg. aene. 5.121>	Sergestusque, domus tenet a quo Sergia nomen,
<verg. aene. 5.122>	Centauro inuehitur magna Scyllaque Cloanthus
<verg. aene. 5.123>	Caerulea, genus unde tibi, Romane Cluenti.
<verg. aene. 5.124>	Est procul in pelago saxum spumantia contra
<verg. aene. 5.125>	Litora, quod tumidis summersum tunditur olim
<verg. aene. 5.126>	Fluctibus hiberni condunt ubi sidera Cori;
<verg. aene. 5.127>	Tranquillo silet immotaque attollitur unda
<verg. aene. 5.128>	Campus et apricis statio gratissima mergis.
<verg. aene. 5.129>	Hic uiridem Aeneas frondenti ex ilice metam
<verg. aene. 5.130>	Constituit signum nautis pater, unde reuerti
<verg. aene. 5.131>	Scirent et longos ubi circumflectere cursus.
<verg. aene. 5.132>	Tum loca sorte legunt ipsique in puppibus auro
<verg. aene. 5.133>	Ductores longe effulgent ostroque decori;
<verg. aene. 5.134>	Cetera populea uelatur fronde iuuentus
<verg. aene. 5.135>	Nudatosque umeros oleo perfusa nitescit.
<verg. aene. 5.136>	Considunt transtris, intentaque bracchia remis;
<verg. aene. 5.137>	Intenti exspectant signum, exsultantiaque haurit
<verg. aene. 5.138>	Corda pauor pulsans laudumque arrecta cupido.
<verg. aene. 5.139>	Inde ubi clara dedit sonitum tuba finibus omnes,
<verg. aene. 5.140>	Haud mora prosiluere suis; ferit aethera clamor
<verg. aene. 5.141>	Nauticus, adductis spumant freta uersa lacertis.
<verg. aene. 5.142>	Infindunt pariter sulcos, totumque dehiscit
<verg. aene. 5.143>	Conuulsum remis rostrisque tridentibus aequor.
<verg. aene. 5.144>	Non tam praecipites biiugo certamine campum
<verg. aene. 5.145>	Corripuere ruuntque effusi carcere currus,
<verg. aene. 5.146>	Nec sic immissis aurigae undantia lora
<verg. aene. 5.147>	Concussere iugis pronique in uerbera pendent.
<verg. aene. 5.148>	Tum plausu fremituque uirum studiisque fauentum
<verg. aene. 5.149>	Consonat omne nemus, uocemque inclusa uolutant
<verg. aene. 5.150>	Litora, pulsati colles clamore resultant.
<verg. aene. 5.151>	Effugit ante alios primisque elabitur undis
<verg. aene. 5.152>	Turbam inter fremitumque Gyas; quem deinde Cloanthus
<verg. aene. 5.153>	Consequitur, melior remis, sed pondere pinus
<verg. aene. 5.154>	Tarda tenet. post hos aequo discrimine Pristis
<verg. aene. 5.155>	Centaurusque locum tendunt superare priorem;
<verg. aene. 5.156>	Et nunc Pristis habet, nunc uictam praeterit ingens
<verg. aene. 5.157>	Centaurus, nunc una ambae iunctisque feruntur
<verg. aene. 5.158>	Frontibus et longa sulcant uada salsa carina.
<verg. aene. 5.159>	Iamque propinquabant scopulo metamque tenebant
<verg. aene. 5.160>	Cum princeps medioque Gyas in gurgite uictor
<verg. aene. 5.161>	Rectorem nauis compellat uoce Menoeten:
<verg. aene. 5.162>	"Quo tantum mihi dexter abis? huc derige cursum;
<verg. aene. 5.163>	Litus ama et laeua stringat sine palmula cautes;
<verg. aene. 5.164>	Altum alii teneant." dixit; sed caeca Menoetes
<verg. aene. 5.165>	Saxa timens proram pelagi detorquet ad undas.
<verg. aene. 5.166>	"Quo diuersus abis?" iterum "pete saxa, Menoete!"
<verg. aene. 5.167>	Cum clamore Gyas reuocabat, et ecce Cloanthum
<verg. aene. 5.168>	Respicit instantem tergo et propiora tenentem.
<verg. aene. 5.169>	Ille inter nauemque Gyae scopulosque sonantis
<verg. aene. 5.170>	Radit iter laeuum interior subitoque priorem
<verg. aene. 5.171>	Praeterit et metis tenet aequora tuta relictis.
<verg. aene. 5.172>	Tum uero exarsit iuueni dolor ossibus ingens
<verg. aene. 5.173>	Nec lacrimis caruere genae, segnemque Menoeten
<verg. aene. 5.174>	Oblitus decorisque sui sociumque salutis
<verg. aene. 5.175>	In mare praecipitem puppi deturbat ab alta;
<verg. aene. 5.176>	Ipse gubernaclo rector subit, ipse magister
<verg. aene. 5.177>	Hortaturque uiros clauumque ad litora torquet.
<verg. aene. 5.178>	At grauis ut fundo uix tandem redditus imost
<verg. aene. 5.179>	Iam senior madidaque fluens in ueste Menoetes
<verg. aene. 5.180>	Summa petit scopuli siccaque in rupe resedit.
<verg. aene. 5.181>	Illum et labentem Teucri et risere natantem
<verg. aene. 5.182>	Et salsos rident reuomentem pectore fluctus.
<verg. aene. 5.183>	Hic laeta extremis spes est accensa duobus,
<verg. aene. 5.184>	Sergesto Mnesthique, Gyan superare morantem.
<verg. aene. 5.185>	Sergestus capit ante locum scopuloque propinquat,
<verg. aene. 5.186>	Nec tota tamen ille prior praeeunte carina;
<verg. aene. 5.187>	Parte prior, partim rostro premit aemula Pristis.
<verg. aene. 5.188>	At media socios incedens naue per ipsos
<verg. aene. 5.189>	Hortatur Mnestheus: "nunc, nunc insurgite remis,
<verg. aene. 5.190>	Hectorei socii, Troiae quos sorte suprema
<verg. aene. 5.191>	Delegi comites; nunc illas promite uires,
<verg. aene. 5.192>	Nunc animos, quibus in Gaetulis Syrtibus usi
<verg. aene. 5.193>	Ionioque mari Maleaeque sequacibus undis.
<verg. aene. 5.194>	Non iam prima peto Mnestheus neque uincere certo
<verg. aene. 5.195>	(Quamquam o! -sed superent quibus hoc, Neptune, dedisti),
<verg. aene. 5.196>	Extremos pudeat rediisse: hoc uincite, ciues,
<verg. aene. 5.197>	Et prohibete nefas." olli certamine summo
<verg. aene. 5.198>	Procumbunt: uastis tremit ictibus aerea puppis
<verg. aene. 5.199>	Subtrahiturque solum, tum creber anhelitus artus
<verg. aene. 5.200>	Aridaque ora quatit, sudor fluit undique riuis.
<verg. aene. 5.201>	Attulit ipse uiris optatum casus honorem.
<verg. aene. 5.202>	Namque furens animi dum proram ad saxa suburget
<verg. aene. 5.203>	Interior spatioque subit Sergestus iniquo,
<verg. aene. 5.204>	Infelix saxis in procurrentibus haesit.
<verg. aene. 5.205>	Concussae cautes et acuto in murice remi
<verg. aene. 5.206>	Obnixi crepuere illisaque prora pependit.
<verg. aene. 5.207>	Consurgunt nautae et magno clamore morantur
<verg. aene. 5.208>	Ferratasque trudes et acuta cuspide contos
<verg. aene. 5.209>	Expediunt fractosque legunt in gurgite remos.
<verg. aene. 5.210>	At laetus Mnestheus successuque acrior ipso
<verg. aene. 5.211>	Agmine remorum celeri uentisque uocatis
<verg. aene. 5.212>	Prona petit maria et pelago decurrit aperto.
<verg. aene. 5.213>	Qualis spelunca subito commota columba,
<verg. aene. 5.214>	Cui domus et dulces latebroso in pumice nidi,
<verg. aene. 5.215>	Fertur in arua uolans plausumque exterrita pennis
<verg. aene. 5.216>	Dat tecto ingentem, mox aere lapsa quieto
<verg. aene. 5.217>	Radit iter liquidum celeris neque commouet alas:
<verg. aene. 5.218>	Sic Mnestheus, sic ipsa fuga secat ultima Pristis
<verg. aene. 5.219>	Aequora, sic illam fert impetus ipse uolantem.
<verg. aene. 5.220>	Et primum in scopulo luctantem deserit alto
<verg. aene. 5.221>	Sergestum breuibusque uadis frustraque uocantem
<verg. aene. 5.222>	Auxilia et fractis discentem currere remis.
<verg. aene. 5.223>	Inde Gyan ipsamque ingenti mole Chimaeram
<verg. aene. 5.224>	Consequitur; cedit, quoniam spoliata magistro est.
<verg. aene. 5.225>	Solus iamque ipso superest in fine Cloanthus:
<verg. aene. 5.226>	Quem petit et summis enixus uiribus urget.
<verg. aene. 5.227>	Tum uero ingeminat clamor cunctique sequentem
<verg. aene. 5.228>	Instigant studiis, resonatque fragoribus aether.
<verg. aene. 5.229>	Hi proprium decus et partum indignantur honorem
<verg. aene. 5.230>	Ni teneant, uitamque uolunt pro laude pacisci;
<verg. aene. 5.231>	Hos successus alit: possunt, quia posse uidentur.
<verg. aene. 5.232>	Et fors aequatis cepissent praemia rostris,
<verg. aene. 5.233>	Ni palmas ponto tendens utrasque Cloanthus
<verg. aene. 5.234>	Fudissetque preces diuosque in uota uocasset:
<verg. aene. 5.235>	"Di, quibus imperium est pelagi, quorum aequora curro,
<verg. aene. 5.236>	Vobis laetus ego hoc candentem in litore taurum
<verg. aene. 5.237>	Constituam ante aras uoti reus, extaque salsos
<verg. aene. 5.238>	Porriciam in fluctus et uina liquentia fundam."
<verg. aene. 5.239>	Dixit, eumque imis sub fluctibus audiit omnis
<verg. aene. 5.240>	Nereidum Phorcique chorus Panopeaque uirgo,
<verg. aene. 5.241>	Et pater ipse manu magna Portunus euntem
<verg. aene. 5.242>	Impulit: illa noto citius uolucrique sagitta
<verg. aene. 5.243>	Ad terram fugit et portu se condidit alto.
<verg. aene. 5.244>	Tum satus Anchisa cunctis ex more uocatis
<verg. aene. 5.245>	Victorem magna praeconis uoce Cloanthum
<verg. aene. 5.246>	Declarat uiridique aduelat tempora lauro,
<verg. aene. 5.247>	Muneraque in nauis ternos optare iuuencos
<verg. aene. 5.248>	Vinaque et argenti magnum dat ferre talentum.
<verg. aene. 5.249>	Ipsis praecipuos ductoribus addit honores:
<verg. aene. 5.250>	Victori chlamydem auratam, quam plurima circum
<verg. aene. 5.251>	Purpura Maeandro duplici Meliboea cucurrit,
<verg. aene. 5.252>	Intextusque puer frondosa regius Ida
<verg. aene. 5.253>	Velocis iaculo ceruos cursuque fatigat
<verg. aene. 5.254>	Acer, anhelanti similis, quem praepes ab Ida
<verg. aene. 5.255>	Sublimem pedibus rapuit Iouis armiger uncis:
<verg. aene. 5.256>	Longaeui palmas nequiquam ad sidera tendunt
<verg. aene. 5.257>	Custodes, saeuitque canum latratus in auras.
<verg. aene. 5.258>	At qui deinde locum tenuit uirtute secundum,
<verg. aene. 5.259>	Leuibus huic hamis consertam auroque trilicem
<verg. aene. 5.260>	Loricam, quam Demoleo detraxerat ipse
<verg. aene. 5.261>	Victor apud rapidum Simoenta sub Ilio alto,
<verg. aene. 5.262>	Donat habere, uiro decus et tutamen in armis.
<verg. aene. 5.263>	Vix illam famuli Phegeus Sagarisque ferebant
<verg. aene. 5.264>	Multiplicem conixi umeris; indutus at olim
<verg. aene. 5.265>	Demoleos cursu palantis Troas agebat.
<verg. aene. 5.266>	Tertia dona facit geminos ex aere lebetas
<verg. aene. 5.267>	Cymbiaque argento perfecta atque aspera signis.
<verg. aene. 5.268>	Iamque adeo donati omnes opibusque superbi
<verg. aene. 5.269>	Puniceis ibant euincti tempora taenis,
<verg. aene. 5.270>	Cum saeuo e scopulo multa uix arte reuulsus
<verg. aene. 5.271>	Amissis remis atque ordine debilis uno
<verg. aene. 5.272>	Irrisam sine honore ratem Sergestus agebat.
<verg. aene. 5.273>	Qualis saepe uiae deprensus in aggere serpens,
<verg. aene. 5.274>	Aerea quem obliquum rota transiit aut grauis ictu
<verg. aene. 5.275>	Seminecem liquit saxo lacerumque uiator;
<verg. aene. 5.276>	Nequiquam longos fugiens dat corpore tortus
<verg. aene. 5.277>	Parte ferox ardensque oculis et sibila colla
<verg. aene. 5.278>	Arduus attollens; pars uulnere clauda retentat
<verg. aene. 5.279>	Nexantem nodis seque in sua membra plicantem:
<verg. aene. 5.280>	Tali remigio nauis se tarda mouebat;
<verg. aene. 5.281>	Vela facit tamen et uelis subit ostia plenis.
<verg. aene. 5.282>	Sergestum Aeneas promisso munere donat
<verg. aene. 5.283>	Seruatam ob nauem laetus sociosque reductos.
<verg. aene. 5.284>	Olli serua datur operum haud ignara Mineruae,
<verg. aene. 5.285>	Cressa genus, Pholoe, geminique sub ubere nati.
<verg. aene. 5.286>	Hoc pius Aeneas misso certamine tendit
<verg. aene. 5.287>	Gramineum in campum, quem collibus undique curuis
<verg. aene. 5.288>	Cingebant siluae, mediaque in ualle theatri
<verg. aene. 5.289>	Circus erat; quo se multis cum milibus heros
<verg. aene. 5.290>	Consessu medium tulit exstructoque resedit.
<verg. aene. 5.291>	Hic, qui forte uelint rapido contendere cursu,
<verg. aene. 5.292>	Inuitat pretiis animos, et praemia ponit.
<verg. aene. 5.293>	Vndique conueniunt Teucri mixtique Sicani,
<verg. aene. 5.294>	Nisus et Euryalus primi, *****************
<verg. aene. 5.295>	Euryalus forma insignis uiridique iuuenta,
<verg. aene. 5.296>	Nisus amore pio pueri; quos deinde secutus
<verg. aene. 5.297>	Regius egregia Priami de stirpe Diores;
<verg. aene. 5.298>	Hunc Salius simul et Patron, quorum alter Acarnan,
<verg. aene. 5.299>	Alter ab Arcadio Tegeaeae sanguine gentis:
<verg. aene. 5.300>	Tum duo Trinacrii iuuenes, Helymus Panopesque,
<verg. aene. 5.301>	Adsueti siluis, comites senioris Acestae;
<verg. aene. 5.302>	Multi praeterea, quos fama obscura recondit.
<verg. aene. 5.303>	Aeneas quibus in mediis sic deinde locutus:
<verg. aene. 5.304>	"Accipite haec animis laetasque aduertite mentes.
<verg. aene. 5.305>	Nemo ex hoc numero mihi non donatus abibit.
<verg. aene. 5.306>	Gnosia bina dabo leuato lucida ferro
<verg. aene. 5.307>	Spicula caelatamque argento ferre bipennem;
<verg. aene. 5.308>	Omnibus hic erit unus honos. tres praemia primi
<verg. aene. 5.309>	Accipient flauaque caput nectentur oliua.
<verg. aene. 5.310>	Primus equum phaleris insignem uictor habeto;
<verg. aene. 5.311>	Alter Amazoniam pharetram plenamque sagittis
<verg. aene. 5.312>	Threiciis, lato quam circum amplectitur auro
<verg. aene. 5.313>	Balteus et tereti subnectit fibula gemma;
<verg. aene. 5.314>	Tertius Argolica hac galea contentus abito."
<verg. aene. 5.315>	Haec ubi dicta, locum capiunt signoque repente
<verg. aene. 5.316>	Corripiunt spatia audito limenque relinquunt,
<verg. aene. 5.317>	Effusi nimbo similes: simul ultima signant.
<verg. aene. 5.318>	Primus abit longeque ante omnia corpora Nisus
<verg. aene. 5.319>	Emicat et uentis et fulminis ocior alis;
<verg. aene. 5.320>	Proximus huic, longo sed proximus interuallo,
<verg. aene. 5.321>	Insequitur Salius; spatio post deinde relicto
<verg. aene. 5.322>	Tertius Euryalus; ******************************
<verg. aene. 5.323>	Euryalumque Helymus sequitur; quo deinde sub ipso
<verg. aene. 5.324>	Ecce uolat calcemque terit iam calce Diores
<verg. aene. 5.325>	Incumbens umero, spatia et si plura supersint
<verg. aene. 5.326>	Transeat elapsus prior ambiguumque relinquat.
<verg. aene. 5.327>	Iamque fere spatio extremo fessique sub ipsam
<verg. aene. 5.328>	Finem aduentabant, leui cum sanguine Nisus
<verg. aene. 5.329>	Labitur infelix, caesis ut forte iuuencis
<verg. aene. 5.330>	Fusus humum uiridisque super madefecerat herbas.
<verg. aene. 5.331>	Hic iuuenis iam uictor ouans uestigia presso
<verg. aene. 5.332>	Haud tenuit titubata solo, sed pronus in ipso
<verg. aene. 5.333>	Concidit immundoque fimo sacroque cruore.
<verg. aene. 5.334>	Non tamen Euryali, non ille oblitus amorum:
<verg. aene. 5.335>	Nam sese opposuit Salio per lubrica surgens,
<verg. aene. 5.336>	Ille autem spissa iacuit reuolutus harena:
<verg. aene. 5.337>	Emicat Euryalus et munere uictor amici
<verg. aene. 5.338>	Prima tenet, plausuque uolat fremituque secundo.
<verg. aene. 5.339>	Post Helymus subit et nunc tertia palma Diores.
<verg. aene. 5.340>	Hic totum caueae consessum ingentis et ora
<verg. aene. 5.341>	Prima patrum magnis Salius clamoribus implet,
<verg. aene. 5.342>	Ereptumque dolo reddi sibi poscit honorem.
<verg. aene. 5.343>	Tutatur fauor Euryalum lacrimaeque decorae,
<verg. aene. 5.344>	Gratior et pulchro ueniens in corpore uirtus.
<verg. aene. 5.345>	Adiuuat et magna proclamat uoce Diores,
<verg. aene. 5.346>	Qui subiit palmae frustraque ad praemia uenit
<verg. aene. 5.347>	Vltima, si primi Salio reddantur honores.
<verg. aene. 5.348>	Tum pater Aeneas "uestra" inquit "munera uobis
<verg. aene. 5.349>	Certa manent, pueri et palmam mouet ordine nemo;
<verg. aene. 5.350>	Me liceat casus miserari insontis amici."
<verg. aene. 5.351>	Sic fatus tergum Gaetuli immane leonis
<verg. aene. 5.352>	Dat Salio uillis onerosum atque unguibus aureis.
<verg. aene. 5.353>	Hic Nisus "si tanta" inquit "sunt praemia uictis,
<verg. aene. 5.354>	Et te lapsorum miseret, quae munera Niso
<verg. aene. 5.355>	Digna dabis, primam merui qui laude coronam
<verg. aene. 5.356>	Ni me, quae Salium, fortuna inimica tulisset?"
<verg. aene. 5.357>	Et simul his dictis faciem ostentabat et udo
<verg. aene. 5.358>	Turpia membra fimo. risit pater optimus olli
<verg. aene. 5.359>	Et clipeum efferri iussit, Didymaonis artis,
<verg. aene. 5.360>	Neptuni sacro Danais de poste refixum.
<verg. aene. 5.361>	Hoc iuuenem egregium praestanti munere donat.
<verg. aene. 5.362>	Post, ubi confecti cursus et dona peregit:
<verg. aene. 5.363>	"Nunc, si cui uirtus animusque in pectore praesens,
<verg. aene. 5.364>	Adsit et euinctis attollat bracchia palmis."
<verg. aene. 5.365>	Sic ait, et geminum pugnae proponit honorem,
<verg. aene. 5.366>	Victori uelatum auro uittisque iuuencum,
<verg. aene. 5.367>	Ensem atque insignem galeam solacia uicto.
<verg. aene. 5.368>	Nec mora; continuo uastis cum uiribus effert
<verg. aene. 5.369>	Ora Dares magnoque uirum se murmure tollit,
<verg. aene. 5.370>	Solus qui Paridem solitus contendere contra,
<verg. aene. 5.371>	Idemque ad tumulum quo maximus occubat Hector
<verg. aene. 5.372>	Victorem Buten immani corpore, qui se
<verg. aene. 5.373>	Bebrycia ueniens Amyci de gente ferebat,
<verg. aene. 5.374>	Perculit et fulua moribundum extendit harena.
<verg. aene. 5.375>	Talis prima Dares caput altum in proelia tollit,
<verg. aene. 5.376>	Ostenditque umeros latos alternaque iactat
<verg. aene. 5.377>	Bracchia protendens et uerberat ictibus auras.
<verg. aene. 5.378>	Quaeritur huic alius; nec quisquam ex agmine tanto
<verg. aene. 5.379>	Audet adire uirum manibusque inducere caestus.
<verg. aene. 5.380>	Ergo alacris cunctosque putans excedere palma
<verg. aene. 5.381>	Aeneae stetit ante pedes, nec plura moratus
<verg. aene. 5.382>	Tum laeua taurum cornu tenet atque ita fatur:
<verg. aene. 5.383>	"Nate dea, si nemo audet se credere pugnae,
<verg. aene. 5.384>	Quae finis standi? quo me decet usque teneri?
<verg. aene. 5.385>	Ducere dona iube." cuncti simul ore fremebant
<verg. aene. 5.386>	Dardanidae reddique uiro promissa iubebant.
<verg. aene. 5.387>	Hic grauis Entellum dictis castigat Acestes,
<verg. aene. 5.388>	Proximus ut uiridante toro consederat herbae:
<verg. aene. 5.389>	"Entelle, heroum quondam fortissime frustra,
<verg. aene. 5.390>	Tantane tam patiens nullo certamine tolli
<verg. aene. 5.391>	Dona sines? ubi nunc nobis deus ille (magister
<verg. aene. 5.392>	Nequiquam memoratus) Eryx? ubi fama per omnem
<verg. aene. 5.393>	Trinacriam et spolia illa tuis pendentia tectis?"
<verg. aene. 5.394>	Ille sub haec: "non laudis amor nec gloria cessit
<verg. aene. 5.395>	Pulsa metu; sed enim gelidus tardante senecta
<verg. aene. 5.396>	Sanguis hebet, frigentque effetae in corpore uires.
<verg. aene. 5.397>	Si mihi quae quondam fuerat quaque improbus iste
<verg. aene. 5.398>	Exsultat fidens, si nunc foret illa iuuentas,
<verg. aene. 5.399>	Haud equidem pretio inductus pulchroque iuuenco
<verg. aene. 5.400>	Venissem, nec dona moror." sic deinde locutus
<verg. aene. 5.401>	In medium geminos immani pondere caestus
<verg. aene. 5.402>	Proiecit, quibus acer Eryx in proelia suetus
<verg. aene. 5.403>	Ferre manum duroque intendere bracchia tergo.
<verg. aene. 5.404>	Obstipuere animi: tantorum ingentia septem
<verg. aene. 5.405>	Terga boum plumbo insuto ferroque rigebant.
<verg. aene. 5.406>	Ante omnis stupet ipse Dares longeque recusat,
<verg. aene. 5.407>	Magnanimusque Anchisiades et pondus et ipsa
<verg. aene. 5.408>	Huc illuc uinclorum immensa uolumina uersat.
<verg. aene. 5.409>	Tum senior talis referebat pectore uoces:
<verg. aene. 5.410>	"Quid, si quis caestus ipsius et Herculis arma
<verg. aene. 5.411>	Vidisset tristemque hoc ipso in litore pugnam?
<verg. aene. 5.412>	Haec germanus Eryx quondam tuus arma gerebat
<verg. aene. 5.413>	(Sanguine cernis adhuc sparsoque infecta cerebro),
<verg. aene. 5.414>	His magnum Alciden contra stetit, his ego suetus,
<verg. aene. 5.415>	Dum melior uiris sanguis dabat, aemula necdum
<verg. aene. 5.416>	Temporibus geminis canebat sparsa senectus.
<verg. aene. 5.417>	Sed si nostra Dares haec Troius arma recusat
<verg. aene. 5.418>	Idque pio sedet Aeneae, probat auctor Acestes,
<verg. aene. 5.419>	Aequemus pugnas. Erycis tibi terga remitto
<verg. aene. 5.420>	(Solue metus, et tu Troianos exue caestus."
<verg. aene. 5.421>	Haec fatus duplicem ex umeris reiecit amictum
<verg. aene. 5.422>	Et magnos membrorum artus, magna ossa lacertosque
<verg. aene. 5.423>	Exuit atque ingens media consistit harena
<verg. aene. 5.424>	Tum satus Anchisa caestus pater extulit aequos
<verg. aene. 5.425>	Et paribus palmas amborum innexuit armis.
<verg. aene. 5.426>	Constitit in digitos extemplo arrectus uterque
<verg. aene. 5.427>	Bracchiaque ad superas interritus extulit auras.
<verg. aene. 5.428>	Abduxere retro longe capita ardua ab ictu
<verg. aene. 5.429>	Immiscentque manus manibus pugnamque lacessunt,
<verg. aene. 5.430>	Ille pedum melior motu fretusque iuuenta,
<verg. aene. 5.431>	Hic membris et mole ualens; sed tarda trementi
<verg. aene. 5.432>	Genua labant, uastos quatit aeger anhelitus artus.
<verg. aene. 5.433>	Multa uiri nequiquam inter se uulnera iactant,
<verg. aene. 5.434>	Multa cauo lateri ingeminant et pectore uastos
<verg. aene. 5.435>	Dant sonitus, erratque auris et tempora circum
<verg. aene. 5.436>	Crebra manus, duro crepitant sub uulnere malae.
<verg. aene. 5.437>	Stat grauis Entellus nisuque immotus eodem
<verg. aene. 5.438>	Corpore tela modo atque oculis uigilantibus exit.
<verg. aene. 5.439>	Ille, uelut celsam oppugnat qui molibus urbem
<verg. aene. 5.440>	Aut montana sedet circum castella sub armis,
<verg. aene. 5.441>	Nunc hos, nunc illos aditus, omnemque pererrat
<verg. aene. 5.442>	Arte locum et uariis adsultibus irritus urget.
<verg. aene. 5.443>	Ostendit dextram insurgens Entellus et alte
<verg. aene. 5.444>	Extulit: ille ictum uenientem a uertice uelox
<verg. aene. 5.445>	Praeuidit celerique elapsus corpore cessit;
<verg. aene. 5.446>	Entellus uiris in uentum effudit et ultro
<verg. aene. 5.447>	Ipse grauis grauiterque ad terram pondere uasto
<verg. aene. 5.448>	Concidit, ut quondam caua concidit aut Erymantho
<verg. aene. 5.449>	Aut Ida in magna radicitus eruta pinus.
<verg. aene. 5.450>	Consurgunt studiis Teucri et Trinacria pubes;
<verg. aene. 5.451>	It clamor caelo primus accurrit Acestes
<verg. aene. 5.452>	Aequaeuumque ab humo miserans attollit amicum.
<verg. aene. 5.453>	At non tardatus casu neque territus heros
<verg. aene. 5.454>	Acrior ad pugnam redit ac uim suscitat ira;
<verg. aene. 5.455>	Tum pudor incendit uiris et conscia uirtus,
<verg. aene. 5.456>	Praecipitemque Daren ardens agit aequore toto
<verg. aene. 5.457>	Nunc dextra ingeminans ictus, nunc ille sinistra.
<verg. aene. 5.458>	Nec mora nec requies: quam multa grandine nimbi
<verg. aene. 5.459>	Culminibus crepitant, sic densis ictibus heros
<verg. aene. 5.460>	Creber utraque manu pulsat uersatque Dareta.
<verg. aene. 5.461>	Tum pater Aeneas procedere longius iras
<verg. aene. 5.462>	Et saeuire animis Entellum haud passus acerbis,
<verg. aene. 5.463>	Sed finem imposuit pugnae fessumque Dareta
<verg. aene. 5.464>	Eripuit mulcens dictis ac talia fatur:
<verg. aene. 5.465>	"Infelix, quae tanta animum dementia cepit?
<verg. aene. 5.466>	Non uiris alias conuersaque numina sentis?
<verg. aene. 5.467>	Cede deo." dixitque et proelia uoce diremit.
<verg. aene. 5.468>	Ast illum fidi aequales genua aegra trahentem
<verg. aene. 5.469>	Iactantemque utroque caput crassumque cruorem
<verg. aene. 5.470>	Ore eiectantem mixtosque in sanguine dentes
<verg. aene. 5.471>	Ducunt ad nauis; galeamque ensemque uocati
<verg. aene. 5.472>	Accipiunt, palmam Entello taurumque relinquunt.
<verg. aene. 5.473>	Hic uictor superans animis tauroque superbus
<verg. aene. 5.474>	"Nate dea, uosque haec" inquit "cognoscite, Teucri,
<verg. aene. 5.475>	Et mihi quae fuerint iuuenali in corpore uires
<verg. aene. 5.476>	Et qua seruetis reuocatum a morte Dareta."
<verg. aene. 5.477>	Dixit, et aduersi contra stetit ora iuuenci
<verg. aene. 5.478>	Qui donum astabat pugnae, durosque reducta
<verg. aene. 5.479>	Librauit dextra media inter cornua caestus
<verg. aene. 5.480>	Arduus, effractoque illisit in ossa cerebro:
<verg. aene. 5.481>	Sternitur exanimisque tremens procumbit humi bos.
<verg. aene. 5.482>	Ille super talis effundit pectore uoces:
<verg. aene. 5.483>	"Hanc tibi, Eryx, meliorem animam pro morte Daretis
<verg. aene. 5.484>	Persoluo; hic uictor caestus artemque repono."
<verg. aene. 5.485>	Protinus Aeneas celeri certare sagitta
<verg. aene. 5.486>	Inuitat qui forte uelint et praemia dicit,
<verg. aene. 5.487>	Ingentique manu malum de naue Seresti
<verg. aene. 5.488>	Erigit et uolucrem traiecto in fune columbam,
<verg. aene. 5.489>	Quo tendant ferrum, malo suspendit ab alto.
<verg. aene. 5.490>	Conuenere uiri deiectamque aerea sortem
<verg. aene. 5.491>	Accepit galea; et primus clamore secundo
<verg. aene. 5.492>	Hyrtacidae ante omnis exit locus Hippocoontis;
<verg. aene. 5.493>	Quem modo nauali Mnestheus certamine uictor
<verg. aene. 5.494>	Consequitur, uiridi Mnestheus euinctus oliua.
<verg. aene. 5.495>	Tertius Eurytion, tuus, o clarissime, frater,
<verg. aene. 5.496>	Pandare, qui quondam iussus confundere foedus
<verg. aene. 5.497>	In medios telum torsisti primus Achiuos.
<verg. aene. 5.498>	Extremus galeaque ima subsedit Acestes,
<verg. aene. 5.499>	Ausus et ipse manu iuuenum temptare laborem.
<verg. aene. 5.500>	Tum ualidis flexos incuruant uiribus arcus
<verg. aene. 5.501>	Pro se quisque uiri et depromunt tela pharetris,
<verg. aene. 5.502>	Primaque per caelum neruo stridente sagitta
<verg. aene. 5.503>	Hyrtacidae iuuenis uolucris diuerberat auras,
<verg. aene. 5.504>	Et uenit aduersique infigitur arbore mali.
<verg. aene. 5.505>	Intremuit malus timuitque exterrita pennis
<verg. aene. 5.506>	Ales, et ingenti sonuerunt omnia plausu.
<verg. aene. 5.507>	Post acer Mnestheus adducto constitit arcu
<verg. aene. 5.508>	Alta petens, pariterque oculos telumque tetendit.
<verg. aene. 5.509>	Ast ipsam miserandus auem contingere ferro
<verg. aene. 5.510>	Non ualuit; nodos et uincula linea rupit
<verg. aene. 5.511>	Quis innexa pedem malo pendebat ab alto;
<verg. aene. 5.512>	Illa Notos atque atra uolans in nubila fugit.
<verg. aene. 5.513>	Tum rapidus, iamdudum arcu contenta parato
<verg. aene. 5.514>	Tela tenens, fratrem Eurytion in uota uocauit,
<verg. aene. 5.515>	Iam uacuo laetam caelo speculatus et alis
<verg. aene. 5.516>	Plaudentem nigra figit sub nube columbam.
<verg. aene. 5.517>	Decidit exanimis uitamque reliquit in astris
<verg. aene. 5.518>	Aetheriis fixamque refert delapsa sagittam.
<verg. aene. 5.519>	Amissa solus palma superabat Acestes,
<verg. aene. 5.520>	Qui tamen aerias telum contendit in auras
<verg. aene. 5.521>	Ostentans artemque pater arcumque sonantem.
<verg. aene. 5.522>	Hic oculis subito obicitur magnoque futurum
<verg. aene. 5.523>	Augurio monstrum; docuit post exitus ingens
<verg. aene. 5.524>	Seraque terrifici cecinerunt omina uates.
<verg. aene. 5.525>	Namque uolans liquidis in nubibus arsit harundo
<verg. aene. 5.526>	Signauitque uiam flammis tenuisque recessit
<verg. aene. 5.527>	Consumpta in uentos: caelo ceu saepe refixa
<verg. aene. 5.528>	Transcurrunt crinemque uolantia sidera ducunt.
<verg. aene. 5.529>	Attonitis haesere animis superosque precati
<verg. aene. 5.530>	Trinacrii Teucrique uiri, nec maximus omen
<verg. aene. 5.531>	Abnuit Aeneas, sed laetum amplexus Acesten
<verg. aene. 5.532>	Muneribus cumulat magnis ac talia fatur:
<verg. aene. 5.533>	"Sume pater; nam te uoluit rex magnus Olympi
<verg. aene. 5.534>	Talibus auspiciis exsortem ducere honores.
<verg. aene. 5.535>	Ipsius Anchisae longaeui hoc munus habebis,
<verg. aene. 5.536>	Cratera impressum signis, quem Thracius olim
<verg. aene. 5.537>	Anchisae genitori in magno munere Cisseus
<verg. aene. 5.538>	Ferre sui dederat monimentum et pignus amoris."
<verg. aene. 5.539>	Sic fatus cingit uiridanti tempora lauro
<verg. aene. 5.540>	Et primum ante omnis uictorem appellat Acesten.
<verg. aene. 5.541>	Nec bonus Eurytion praelato inuidit honori,
<verg. aene. 5.542>	Quamuis solus auem caelo deiecit ab alto.
<verg. aene. 5.543>	Proximus ingreditur donis qui uincula rupit,
<verg. aene. 5.544>	Extremus uolucri qui fixit harundine malum.
<verg. aene. 5.545>	At pater Aeneas nondum certamine misso
<verg. aene. 5.546>	Custodem ad sese comitemque impubis Iuli
<verg. aene. 5.547>	Epytiden uocat, et fidam sic fatur ad aurem:
<verg. aene. 5.548>	"Vade age et Ascanio, si iam puerile paratum
<verg. aene. 5.549>	Agmen habet secum cursusque instruxit equorum,
<verg. aene. 5.550>	Ducat auo turmas et sese ostendat in armis
<verg. aene. 5.551>	Dic" ait. ipse omnem longo decedere circo
<verg. aene. 5.552>	Infusum populum et campos iubet esse patentis.
<verg. aene. 5.553>	Incedunt pueri pariterque ante ora parentum
<verg. aene. 5.554>	Frenatis lucent in equis, quos omnis euntis
<verg. aene. 5.555>	Trinacriae mirata fremit Troiaeque iuuentus.
<verg. aene. 5.556>	Omnibus in morem tonsa coma pressa corona;
<verg. aene. 5.557>	Cornea bina ferunt praefixa hastilia ferro,
<verg. aene. 5.558>	Pars leuis umero pharetras; it pectore summo
<verg. aene. 5.559>	Flexilis obtorti per collum circulus auri.
<verg. aene. 5.560>	Tres equitum numero turmae ternique uagantur
<verg. aene. 5.561>	Ductores; pueri bis seni quemque secuti
<verg. aene. 5.562>	Agmine partito fulgent paribusque magistris.
<verg. aene. 5.563>	Vna acies iuuenum, ducit quam paruus ouantem
<verg. aene. 5.564>	Nomen aui referens Priamus, tua clara, Polite,
<verg. aene. 5.565>	Progenies, auctura Italos; quem Thracius albis
<verg. aene. 5.566>	Portat equus bicolor maculis, uestigia primi
<verg. aene. 5.567>	Alba pedis frontemque ostentans arduus albam.
<verg. aene. 5.568>	Alter Atys, genus unde Atii duxere Latini,
<verg. aene. 5.569>	Paruus Atys pueroque puer dilectus Iulo.
<verg. aene. 5.570>	Extremus formaque ante omnis pulcher Iulus
<verg. aene. 5.571>	Sidoniost inuectus equo, quem candida Dido
<verg. aene. 5.572>	Esse sui dederat monimentum et pignus amoris.
<verg. aene. 5.573>	Cetera Trinacriae pubes senioris Acestae
<verg. aene. 5.574>	Fertur equis. ****************************
<verg. aene. 5.575>	Excipiunt plausu pauidos gaudentque tuentes
<verg. aene. 5.576>	Dardanidae ueterumque agnoscunt ora parentum.
<verg. aene. 5.577>	Postquam omnem laeti consessum oculosque suorum
<verg. aene. 5.578>	Lustrauere in equis, signum clamore paratis
<verg. aene. 5.579>	Epytides longe dedit insonuitque flagello.
<verg. aene. 5.580>	Olli discurrere pares atque agmina terni
<verg. aene. 5.581>	Diductis soluere choris, rursusque uocati
<verg. aene. 5.582>	Conuertere uias infestaque tela tulere.
<verg. aene. 5.583>	Inde alios ineunt cursus aliosque recursus
<verg. aene. 5.584>	Aduersi spatiis alternosque orbibus orbis
<verg. aene. 5.585>	Impediunt pugnaeque cient simulacra sub armis;
<verg. aene. 5.586>	Et nunc terga fuga nudant, nunc spicula uertunt
<verg. aene. 5.587>	Infensi, facta pariter nunc pace feruntur.
<verg. aene. 5.588>	Vt quondam Creta fertur Labyrinthus in alta
<verg. aene. 5.589>	Parietibus textum caecis iter ancipitemque
<verg. aene. 5.590>	Mille uiis habuisse dolum, qua signa sequendi
<verg. aene. 5.591>	Frangeret indeprensus et irremeabilis error:
<verg. aene. 5.592>	Haud alio Teucrum nati uestigia cursu
<verg. aene. 5.593>	Impediunt texuntque fugas et proelia ludo,
<verg. aene. 5.594>	Delphinum similes qui per maria umida nando
<verg. aene. 5.595>	Carpathium Libycumque secant luduntque per undas.
<verg. aene. 5.596>	Hunc morem cursus atque haec certamina primus
<verg. aene. 5.597>	Ascanius, Longam muris cum cingeret Albam,
<verg. aene. 5.598>	Rettulit et priscos docuit celebrare Latinos,
<verg. aene. 5.599>	Quo puer ipse modo, secum quo Troia pubes;
<verg. aene. 5.600>	Albani docuere suos; hinc maxima porro
<verg. aene. 5.601>	Accepit Roma et patrium seruauit honorem;
<verg. aene. 5.602>	Troiaque nunc pueri, Troianum dicitur agmen.
<verg. aene. 5.603>	Hac celebrata tenus sancto certamina patri.
<verg. aene. 5.604>	Hinc primum Fortuna fidem mutata nouauit.
<verg. aene. 5.605>	Dum uariis tumulo referunt sollemnia ludis,
<verg. aene. 5.606>	Irim de caelo misit Saturnia Iuno
<verg. aene. 5.607>	Iliacam ad classem uentosque aspirat eunti,
<verg. aene. 5.608>	Multa mouens necdum antiquum saturata dolorem.
<verg. aene. 5.609>	Illa uiam celerans per mille coloribus arcum
<verg. aene. 5.610>	Nulli uisa cito decurrit tramite uirgo.
<verg. aene. 5.611>	Conspicit ingentem concursum et litora lustrat
<verg. aene. 5.612>	Desertosque uidet portus classemque relictam.
<verg. aene. 5.613>	At procul in sola secretae Troades acta
<verg. aene. 5.614>	Amissum Anchisen flebant, cunctaeque profundum
<verg. aene. 5.615>	Pontum aspectabant flentes. heu tot uada fessis
<verg. aene. 5.616>	Et tantum superesse maris, uox omnibus una.
<verg. aene. 5.617>	Vrbem orant, taedet pelagi perferre laborem.
<verg. aene. 5.618>	Ergo inter medias sese haud ignara nocendi
<verg. aene. 5.619>	Conicit et faciemque deae uestemque reponit;
<verg. aene. 5.620>	Fit Beroe, Tmarii coniunx longaeua Dorycli,
<verg. aene. 5.621>	Cui genus et quondam nomen natique fuissent,
<verg. aene. 5.622>	Ac sic Dardanidum mediam se matribus infert.
<verg. aene. 5.623>	"O miserae, quas non manus" inquit "Achaica bello
<verg. aene. 5.624>	Traxerit ad letum patriae sub moenibus! o gens
<verg. aene. 5.625>	Infelix, cui te exitio Fortuna reseruat?
<verg. aene. 5.626>	Septima post Troiae excidium iam uertitur aestas,
<verg. aene. 5.627>	Cum freta, cum terras omnis, tot inhospita saxa
<verg. aene. 5.628>	Sideraque emensae ferimur, dum per mare magnum
<verg. aene. 5.629>	Italiam sequimur fugientem et uoluimur undis.
<verg. aene. 5.630>	Hic Erycis fines fraterni atque hospes Acestes:
<verg. aene. 5.631>	Quis prohibet muros iacere et dare ciuibus urbem?
<verg. aene. 5.632>	O patria et rapti nequiquam ex hoste penates,
<verg. aene. 5.633>	Nullane iam Troiae dicentur moenia? nusquam
<verg. aene. 5.634>	Hectoreos amnis, Xanthum et Simoenta, uidebo?
<verg. aene. 5.635>	Quin agite et mecum infaustas exurite puppis.
<verg. aene. 5.636>	Nam mihi Cassandrae per somnum uatis imago
<verg. aene. 5.637>	Ardentis dare uisa faces: 'hic quaerite Troiam;
<verg. aene. 5.638>	Hic domus est' inquit 'uobis.' iam tempus agi res,
<verg. aene. 5.639>	Nec tantis mora prodigiis. en quattuor arae
<verg. aene. 5.640>	Neptuno; deus ipse faces animumque ministrat."
<verg. aene. 5.641>	Haec memorans prima infensum ui corripit ignem
<verg. aene. 5.642>	Sublataque procul dextra conixa coruscat
<verg. aene. 5.643>	Et iacit. arrectae mentes stupefactaque corda
<verg. aene. 5.644>	Iliadum. hic una e multis, quae maxima natu,
<verg. aene. 5.645>	Pyrgo, tot Priami natorum regia nutrix:
<verg. aene. 5.646>	"Non Beroe uobis, non haec Rhoeteia, matres,
<verg. aene. 5.647>	Est Dorycli coniunx; diuini signa decoris
<verg. aene. 5.648>	Ardentisque notate oculos; qui spiritus illi,
<verg. aene. 5.649>	Qui uultus uocisque sonus uel gressus eunti.
<verg. aene. 5.650>	Ipsa egomet dudum Beroen digressa reliqui
<verg. aene. 5.651>	Aegram, indignantem tali quod sola careret
<verg. aene. 5.652>	Munere nec meritos Anchisae inferret honores."
<verg. aene. 5.653>	Haec effata. ******************************
<verg. aene. 5.654>	At matres primo ancipites oculisque malignis
<verg. aene. 5.655>	Ambiguae spectare rates miserum inter amorem
<verg. aene. 5.656>	Praesentis terrae fatisque uocantia regna:
<verg. aene. 5.657>	Cum dea se paribus per caelum sustulit alis
<verg. aene. 5.658>	Ingentemque fuga secuit sub nubibus arcum.
<verg. aene. 5.659>	Tum uero attonitae monstris actaeque furore
<verg. aene. 5.660>	Conclamant, rapiuntque focis penetralibus ignem
<verg. aene. 5.661>	(Pars spoliant aras), frondem ac uirgulta facesque
<verg. aene. 5.662>	Coniciunt. furit immissis Vulcanus habenis
<verg. aene. 5.663>	Transtra per et remos et pictas abiete puppis.
<verg. aene. 5.664>	Nuntius Anchisae ad tumulum cuneosque theatri
<verg. aene. 5.665>	Incensas perfert nauis Eumelus, et ipsi
<verg. aene. 5.666>	Respiciunt atram in nimbo uolitare fauillam.
<verg. aene. 5.667>	Primus et Ascanius, cursus ut laetus equestris
<verg. aene. 5.668>	Ducebat, sic acer equo turbata petiuit
<verg. aene. 5.669>	Castra, nec exanimes possunt retinere magistri.
<verg. aene. 5.670>	"Quis furor iste nouus? quo nunc, quo tenditis" inquit,
<verg. aene. 5.671>	"Heu, miserae ciues? non hostem inimicaque castra
<verg. aene. 5.672>	Argiuum, uestras spes uritis. en, ego uester
<verg. aene. 5.673>	Ascanius!" -galeam ante pedes proiecit inanem,
<verg. aene. 5.674>	Qua ludo indutus belli simulacra ciebat.
<verg. aene. 5.675>	Accelerat simul Aeneas, simul agmina Teucrum.
<verg. aene. 5.676>	Ast illae diuersa metu per litora passim
<verg. aene. 5.677>	Diffugiunt, siluasque et sicubi concaua furtim
<verg. aene. 5.678>	Saxa petunt; piget incepti lucisque, suosque
<verg. aene. 5.679>	Mutatae agnoscunt excussaque pectore Iuno est.
<verg. aene. 5.680>	Sed non idcirco flamma atque incendia uiris
<verg. aene. 5.681>	Indomitas posuere; udo sub robore uiuit
<verg. aene. 5.682>	Stuppa uomens tardum fumum, lentusque carinas
<verg. aene. 5.683>	Est uapor et toto descendit corpore pestis,
<verg. aene. 5.684>	Nec uires heroum infusaque flumina prosunt.
<verg. aene. 5.685>	Tum pius Aeneas umeris abscindere uestem
<verg. aene. 5.686>	Auxilioque uocare deos et tendere palmas:
<verg. aene. 5.687>	"Iuppiter omnipotens, si nondum exosus ad unum
<verg. aene. 5.688>	Troianos, si quid pietas antiqua labores
<verg. aene. 5.689>	Respicit humanos, da flammam euadere classi
<verg. aene. 5.690>	Nunc, pater, et tenuis Teucrum res eripe leto.
<verg. aene. 5.691>	Vel tu, quod superest, infesto fulmine morti,
<verg. aene. 5.692>	Si mereor, demitte tuaque hic obrue dextra."
<verg. aene. 5.693>	Vix haec ediderat cum effusis imbribus atra
<verg. aene. 5.694>	Tempestas sine more furit tonitruque tremescunt
<verg. aene. 5.695>	Ardua terrarum et campi; ruit aethere toto
<verg. aene. 5.696>	Turbidus imber aqua densisque nigerrimus Austris,
<verg. aene. 5.697>	Implenturque super puppes, semusta madescunt
<verg. aene. 5.698>	Robora, restinctus donec uapor omnis et omnes
<verg. aene. 5.699>	Quattuor amissis seruatae a peste carinae.
<verg. aene. 5.700>	At pater Aeneas casu concussus acerbo
<verg. aene. 5.701>	Nunc huc ingentis, nunc illuc pectore curas
<verg. aene. 5.702>	Mutabat uersans, Siculisne resideret aruis
<verg. aene. 5.703>	Oblitus fatorum, Italasne capesseret oras.
<verg. aene. 5.704>	Tum senior Nautes, unum Tritonia Pallas
<verg. aene. 5.705>	Quem docuit multaque insignem reddidit arte
<verg. aene. 5.706>	(Haec responsa dabat, uel quae portenderet ira
<verg. aene. 5.707>	Magna deum uel quae fatorum posceret ordo)-
<verg. aene. 5.708>	Isque his Aenean solatus uocibus infit:
<verg. aene. 5.709>	"Nate dea, quo fata trahunt retrahuntque sequamur;
<verg. aene. 5.710>	Quidquid erit, superanda omnis fortuna ferendo est.
<verg. aene. 5.711>	Est tibi Dardanius diuinae stirpis Acestes:
<verg. aene. 5.712>	Hunc cape consiliis socium et coniunge uolentem;
<verg. aene. 5.713>	Huic trade amissis superant qui nauibus et quos
<verg. aene. 5.714>	Pertaesum magni incepti rerumque tuarum est;
<verg. aene. 5.715>	Longaeuosque senes ac fessas aequore matres
<verg. aene. 5.716>	Et quidquid tecum inualidum metuensque pericli est
<verg. aene. 5.717>	Delige, et his habeant terris sine moenia fessi;
<verg. aene. 5.718>	Vrbem appellabunt permisso nomine Acestam."
<verg. aene. 5.719>	Talibus incensus dictis senioris amici
<verg. aene. 5.720>	Tum uero in curas animo diducitur omnis.
<verg. aene. 5.721>	Et Nox atra polum bigis subuecta tenebat:
<verg. aene. 5.722>	Visa dehinc caelo facies delapsa parentis
<verg. aene. 5.723>	Anchisae subito talis effundere uoces:
<verg. aene. 5.724>	"Nate, mihi uita quondam, dum uita manebat,
<verg. aene. 5.725>	Care magis, nate, Iliacis exercite fatis,
<verg. aene. 5.726>	Imperio Iouis huc uenio, qui classibus ignem
<verg. aene. 5.727>	Depulit, et caelo tandem miseratus ab alto est.
<verg. aene. 5.728>	Consiliis pare quae nunc pulcherrima Nautes
<verg. aene. 5.729>	Dat senior; lectos iuuenes, fortissima corda,
<verg. aene. 5.730>	Defer in Italiam. gens dura atque aspera cultu
<verg. aene. 5.731>	Debellanda tibi Latio est. Ditis tamen ante
<verg. aene. 5.732>	Infernas accede domos et Auerna per alta
<verg. aene. 5.733>	Congressus pete, nate, meos. non me impia namque
<verg. aene. 5.734>	Tartara habent, tristes umbrae, sed amoena piorum
<verg. aene. 5.735>	Concilia Elysiumque colo. huc casta Sibylla
<verg. aene. 5.736>	Nigrarum multo pecudum te sanguine ducet.
<verg. aene. 5.737>	Tum genus omne tuum et quae dentur moenia disces.
<verg. aene. 5.738>	Iamque uale; torquet medios Nox umida cursus
<verg. aene. 5.739>	Et me saeuus equis Oriens afflauit anhelis."
<verg. aene. 5.740>	Dixerat et tenuis fugit ceu fumus in auras.
<verg. aene. 5.741>	Aeneas "quo deinde ruis? quo proripis?" inquit,
<verg. aene. 5.742>	"Quem fugis? aut quis te nostris complexibus arcet?"
<verg. aene. 5.743>	Haec memorans cinerem et sopitos suscitat ignis,
<verg. aene. 5.744>	Pergameumque Larem et canae penetralia Vestae
<verg. aene. 5.745>	Farre pio et plena supplex ueneratur acerra.
<verg. aene. 5.746>	Extemplo socios primumque accersit Acesten
<verg. aene. 5.747>	Et Iouis imperium et cari praecepta parentis
<verg. aene. 5.748>	Edocet et quae nunc animo sententia constet.
<verg. aene. 5.749>	Haud mora consiliis, nec iussa recusat Acestes.
<verg. aene. 5.750>	Transcribunt urbi matres populumque uolentem
<verg. aene. 5.751>	Deponunt, animos nil magnae laudis egentis.
<verg. aene. 5.752>	Ipsi transtra nouant flammisque ambessa reponunt
<verg. aene. 5.753>	Robora nauigiis, aptant remosque rudentisque,
<verg. aene. 5.754>	Exigui numero, sed bello uiuida uirtus.
<verg. aene. 5.755>	Interea Aeneas urbem designat aratro
<verg. aene. 5.756>	Sortiturque domos; hoc Ilium et haec loca Troiam
<verg. aene. 5.757>	Esse iubet. gaudet regno Troianus Acestes
<verg. aene. 5.758>	Indicitque forum et patribus dat iura uocatis.
<verg. aene. 5.759>	Tum uicina astris Erycino in uertice sedes
<verg. aene. 5.760>	Fundatur Veneri Idaliae tumuloque sacerdos
<verg. aene. 5.761>	Ac lucus late sacer additus Anchiseo.
<verg. aene. 5.762>	Iamque dies epulata nouem gens omnis, et aris
<verg. aene. 5.763>	Factus honos: placidi strauerunt aequora uenti
<verg. aene. 5.764>	Creber et aspirans rursus uocat Auster in altum.
<verg. aene. 5.765>	Exoritur procurua ingens per litora fletus;
<verg. aene. 5.766>	Complexi inter se noctemque diemque morantur.
<verg. aene. 5.767>	Ipsae iam matres, ipsi, quibus aspera quondam
<verg. aene. 5.768>	Visa maris facies et non tolerabile nomen,
<verg. aene. 5.769>	Ire uolunt omnemque fugae perferre laborem.
<verg. aene. 5.770>	Quos bonus Aeneas dictis solatur amicis
<verg. aene. 5.771>	Et consanguineo lacrimans commendat Acestae.
<verg. aene. 5.772>	Tris Eryci uitulos et Tempestatibus agnam
<verg. aene. 5.773>	Caedere deinde iubet soluique ex ordine funem.
<verg. aene. 5.774>	Ipse caput tonsae foliis euinctus oliuae
<verg. aene. 5.775>	Stans procul in prora pateram tenet, extaque salsos
<verg. aene. 5.776>	Proicit in fluctus ac uina liquentia fundit.
<verg. aene. 5.777>	Prosequitur surgens a puppi uentus euntis;
<verg. aene. 5.778>	Certatim socii feriunt mare et aequora uerrunt.
<verg. aene. 5.779>	At Venus interea Neptunum exercita curis
<verg. aene. 5.780>	Alloquitur talisque effundit pectore questus:
<verg. aene. 5.781>	"Iunonis grauis ira neque exsaturabile pectus
<verg. aene. 5.782>	Cogunt me, Neptune, preces descendere in omnis;
<verg. aene. 5.783>	Quam nec longa dies pietas nec mitigat ulla,
<verg. aene. 5.784>	Nec Iouis imperio fatisue infracta quiescit.
<verg. aene. 5.785>	Non media de gente Phrygum exedisse nefandis
<verg. aene. 5.786>	Vrbem odiis satis est nec poenam traxe per omnem
<verg. aene. 5.787>	Reliquias Troiae: cineres atque ossa peremptae
<verg. aene. 5.788>	Insequitur. causas tanti sciat illa furoris.
<verg. aene. 5.789>	Ipse mihi nuper Libycis tu testis in undis
<verg. aene. 5.790>	Quam molem subito excierit: maria omnia caelo
<verg. aene. 5.791>	Miscuit Aeoliis nequiquam freta procellis,
<verg. aene. 5.792>	In regnis hoc ausa tuis. **********************
<verg. aene. 5.793>	Per scelus ecce etiam Troianis matribus actis
<verg. aene. 5.794>	Exussit foede puppis et classe subegit
<verg. aene. 5.795>	Amissa socios ignotae linquere terrae.
<verg. aene. 5.796>	Quod superest, oro, liceat dare tuta per undas
<verg. aene. 5.797>	Vela tibi, liceat Laurentem attingere Thybrim,
<verg. aene. 5.798>	Si concessa peto, si dant ea moenia Parcae."
<verg. aene. 5.799>	Tum Saturnius haec domitor maris edidit alti:
<verg. aene. 5.800>	"Fas omne est, Cytherea, meis te fidere regnis,
<verg. aene. 5.801>	Vnde genus ducis. merui quoque; saepe furores
<verg. aene. 5.802>	Compressi et rabiem tantam caelique marisque.
<verg. aene. 5.803>	Nec minor in terris, Xanthum Simoentaque testor,
<verg. aene. 5.804>	Aeneae mihi cura tui. cum Troia Achilles
<verg. aene. 5.805>	Exanimata sequens impingeret agmina muris,
<verg. aene. 5.806>	Milia multa daret leto, gemerentque repleti
<verg. aene. 5.807>	Amnes nec reperire uiam atque euoluere posset
<verg. aene. 5.808>	In mare se Xanthus, Pelidae tunc ego forti
<verg. aene. 5.809>	Congressum Aenean nec dis nec uiribus aequis
<verg. aene. 5.810>	Nube caua rapui, cuperem cum uertere ab imo
<verg. aene. 5.811>	Structa meis manibus periurae moenia Troiae.
<verg. aene. 5.812>	Nunc quoque mens eadem perstat mihi; pelle timores.
<verg. aene. 5.813>	Tutus, quos optas, portus accedet Auerni.
<verg. aene. 5.814>	Vnus erit tantum amissum quem gurgite quaeres;
<verg. aene. 5.815>	Vnum pro multis dabitur caput." *******
<verg. aene. 5.816>	His ubi laeta deae permulsit pectora dictis,
<verg. aene. 5.817>	Iungit equos auro genitor, spumantiaque addit
<verg. aene. 5.818>	Frena feris manibusque omnis effundit habenas.
<verg. aene. 5.819>	Caeruleo per summa leuis uolat aequora curru;
<verg. aene. 5.820>	Subsidunt undae tumidumque sub axe tonanti
<verg. aene. 5.821>	Sternitur aequor aquis, fugiunt uasto aethere nimbi.
<verg. aene. 5.822>	Tum uariae comitum facies, immania cete,
<verg. aene. 5.823>	Et senior Glauci chorus Inousque Palaemon
<verg. aene. 5.824>	Tritonesque citi Phorcique exercitus omnis;
<verg. aene. 5.825>	Laeua tenet Thetis et Melite Panopeaque uirgo,
<verg. aene. 5.826>	Nisaee Spioque Thaliaque Cymodoceque.
<verg. aene. 5.827>	Hic patris Aeneae suspensam blanda uicissim
<verg. aene. 5.828>	Gaudia pertemptant mentem; iubet ocius omnis
<verg. aene. 5.829>	Attolli malos, intendi bracchia uelis.
<verg. aene. 5.830>	Vna omnes fecere pedem pariterque sinistros,
<verg. aene. 5.831>	Nunc dextros soluere sinus; una ardua torquent
<verg. aene. 5.832>	Cornua detorquentque; ferunt sua flamina classem.
<verg. aene. 5.833>	Princeps ante omnis densum Palinurus agebat
<verg. aene. 5.834>	Agmen; ad hunc alii cursum contendere iussi.
<verg. aene. 5.835>	Iamque fere mediam caeli Nox umida metam
<verg. aene. 5.836>	Contigerat, placida laxabant membra quiete
<verg. aene. 5.837>	Sub remis fusi per dura sedilia nautae:
<verg. aene. 5.838>	Cum leuis aetheriis delapsus Somnus ab astris
<verg. aene. 5.839>	Aera dimouit tenebrosum et dispulit umbras,
<verg. aene. 5.840>	Te, Palinure, petens, tibi somnia tristia portans
<verg. aene. 5.841>	Insonti; puppique deus consedit in alta
<verg. aene. 5.842>	Phorbanti similis funditque has ore loquelas:
<verg. aene. 5.843>	"Iaside Palinure, ferunt ipsa aequora classem,
<verg. aene. 5.844>	Aequatae spirant aurae, datur hora quieti.
<verg. aene. 5.845>	Pone caput fessosque oculos furare labori.
<verg. aene. 5.846>	Ipse ego paulisper pro te tua munera inibo."
<verg. aene. 5.847>	Cui uix attollens Palinurus lumina fatur:
<verg. aene. 5.848>	"Mene salis placidi uultum fluctusque quietos
<verg. aene. 5.849>	Ignorare iubes? mene huic confidere monstro?
<verg. aene. 5.850>	Aenean credam (quid enim?) fallacibus auris
<verg. aene. 5.851>	Et caelo, totiens deceptus fraude sereni?"
<verg. aene. 5.852>	Talia dicta dabat, clauumque affixus et haerens
<verg. aene. 5.853>	Nusquam amittebat oculosque sub astra tenebat.
<verg. aene. 5.854>	Ecce deus ramum Lethaeo rore madentem
<verg. aene. 5.855>	Vique soporatum Stygia super utraque quassat
<verg. aene. 5.856>	Tempora, cunctantique natantia lumina soluit.
<verg. aene. 5.857>	Vix primos inopina quies laxauerat artus,
<verg. aene. 5.858>	Et super incumbens cum puppis parte reuulsa
<verg. aene. 5.859>	Cumque gubernaclo liquidas proiecit in undas
<verg. aene. 5.860>	Praecipitem ac socios nequiquam saepe uocantem,
<verg. aene. 5.861>	Ipse uolans tenuis se sustulit ales ad auras.
<verg. aene. 5.862>	Currit iter tutum non setius aequore classis
<verg. aene. 5.863>	Promissisque patris Neptuni interrita fertur.
<verg. aene. 5.864>	Iamque adeo scopulos Sirenum aduecta subibat,
<verg. aene. 5.865>	Difficilis quondam multorumque ossibus albos
<verg. aene. 5.866>	(Tum rauca adsiduo longe sale saxa sonabant),
<verg. aene. 5.867>	Cum pater amisso fluitantem errare magistro
<verg. aene. 5.868>	Sensit et ipse ratem nocturnis rexit in undis
<verg. aene. 5.869>	Multa gemens casuque animum concussus amici:
<verg. aene. 5.870>	"O nimium caelo et pelago confise sereno,
<verg. aene. 5.871>	Nudus in ignota, Palinure, iacebis harena."
<verg. aene. 6.1>	Sic fatur lacrimans, classique immittit habenas
<verg. aene. 6.2>	Et tandem Euboicis Cumarum allabitur oris.
<verg. aene. 6.3>	Obuertunt pelago proras; tum dente tenaci
<verg. aene. 6.4>	Ancora fundabat nauis et litora curuae
<verg. aene. 6.5>	Praetexunt puppes. iuuenum manus emicat ardens
<verg. aene. 6.6>	Litus in Hesperium; quaerit pars semina flammae
<verg. aene. 6.7>	Abstrusa in uenis silicis, pars densa ferarum
<verg. aene. 6.8>	Tecta rapit siluas inuentaque flumina monstrat.
<verg. aene. 6.9>	At pius Aeneas arces quibus altus Apollo
<verg. aene. 6.10>	Praesidet horrendaeque procul secreta Sibyllae,
<verg. aene. 6.11>	Antrum immane, petit, magnam cui mentem animumque
<verg. aene. 6.12>	Delius inspirat uates aperitque futura.
<verg. aene. 6.13>	Iam subeunt Triuiae lucos atque aurea tecta.
<verg. aene. 6.14>	Daedalus, ut fama est, fugiens Minoia regna
<verg. aene. 6.15>	Praepetibus pennis ausus se credere caelo
<verg. aene. 6.16>	Insuetum per iter gelidas enauit ad Arctos,
<verg. aene. 6.17>	Chalcidicaque leuis tandem super astitit arce.
<verg. aene. 6.18>	Redditus his primum terris tibi, Phoebe, sacrauit
<verg. aene. 6.19>	Remigium alarum posuitque immania templa.
<verg. aene. 6.20>	In foribus letum Androgeo; tum pendere poenas
<verg. aene. 6.21>	Cecropidae iussi (miserum!) septena quotannis
<verg. aene. 6.22>	Corpora natorum; stat ductis sortibus urna.
<verg. aene. 6.23>	Contra elata mari respondet Gnosia tellus:
<verg. aene. 6.24>	Hic crudelis amor tauri suppostaque furto
<verg. aene. 6.25>	Pasiphae mixtumque genus prolesque biformis
<verg. aene. 6.26>	Minotaurus inest, Veneris monimenta nefandae;
<verg. aene. 6.27>	Hic labor ille domus et inextricabilis error;
<verg. aene. 6.28>	Magnum reginae sed enim miseratus amorem
<verg. aene. 6.29>	Daedalus ipse dolos tecti ambagesque resoluit,
<verg. aene. 6.30>	Caeca regens filo uestigia. tu quoque magnam
<verg. aene. 6.31>	Partem opere in tanto, sineret dolor, Icare, haberes.
<verg. aene. 6.32>	Bis conatus erat casus effingere in auro,
<verg. aene. 6.33>	Bis patriae cecidere manus. quin protinus omnia
<verg. aene. 6.34>	Pelligerent oculis, ni iam praemissus Achates
<verg. aene. 6.35>	Afforet atque una Phoebi Triuiaeque sacerdos,
<verg. aene. 6.36>	Deiphobe Glauci, fatur quae talia regi:
<verg. aene. 6.37>	"Non hoc ista sibi tempus spectacula poscit;
<verg. aene. 6.38>	Nunc grege de intacto septem mactare iuuencos
<verg. aene. 6.39>	Praestiterit, totidem lectas ex more bidentis."
<verg. aene. 6.40>	Talibus affata Aenean (nec sacra morantur
<verg. aene. 6.41>	Iussa uiri) Teucros uocat alta in templa sacerdos.
<verg. aene. 6.42>	Excisum Euboicae latus ingens rupis in antrum,
<verg. aene. 6.43>	Quo lati ducunt aditus centum, ostia centum,
<verg. aene. 6.44>	Vnde ruunt totidem uoces, responsa Sibyllae.
<verg. aene. 6.45>	Ventum erat ad limen, cum uirgo "poscere fata
<verg. aene. 6.46>	Tempus" ait; "deus ecce deus!" cui talia fanti
<verg. aene. 6.47>	Ante fores subito non uultus, non color unus,
<verg. aene. 6.48>	Non comptae mansere comae; sed pectus anhelum,
<verg. aene. 6.49>	Et rabie fera corda tument, maiorque uideri
<verg. aene. 6.50>	Nec mortale sonans, afflata est numine quando
<verg. aene. 6.51>	Iam propiore dei. "cessas in uota precesque,
<verg. aene. 6.52>	Tros" ait "Aenea? cessas? neque enim ante dehiscent
<verg. aene. 6.53>	Attonitae magna ora domus." et talia fata
<verg. aene. 6.54>	Conticuit. gelidus Teucris per dura cucurrit
<verg. aene. 6.55>	Ossa tremor, funditque preces rex pectore ab imo:
<verg. aene. 6.56>	"Phoebe, grauis Troiae semper miserate labores,
<verg. aene. 6.57>	Dardana qui Paridis derexti tela manusque
<verg. aene. 6.58>	Corpus in Aeacidae, magnas obeuntia terras
<verg. aene. 6.59>	Tot maria intraui duce te penitusque repostas
<verg. aene. 6.60>	Massylum gentis praetentaque Syrtibus arua:
<verg. aene. 6.61>	Iam tandem Italiae fugientis prendimus oras,
<verg. aene. 6.62>	Hac Troiana tenus fuerit fortuna secuta.
<verg. aene. 6.63>	Vos quoque Pergameae iam fas est parcere genti,
<verg. aene. 6.64>	Dique deaeque omnes, quibus obstitit Ilium et ingens
<verg. aene. 6.65>	Gloria Dardaniae. tuque, o sanctissima uates,
<verg. aene. 6.66>	Praescia uenturi, da (non indebita posco
<verg. aene. 6.67>	Regna meis fatis) Latio considere Teucros
<verg. aene. 6.68>	Errantisque deos agitataque numina Troiae.
<verg. aene. 6.69>	Tum Phoebo et Triuiae solido de marmore templum
<verg. aene. 6.70>	Instituam festosque dies de nomine Phoebi.
<verg. aene. 6.71>	Te quoque magna manent regnis penetralia nostris:
<verg. aene. 6.72>	Hic ego namque tuas sortis arcanaque fata
<verg. aene. 6.73>	Dicta meae genti ponam, lectosque sacrabo,
<verg. aene. 6.74>	Alma, uiros. foliis tantum ne carmina manda,
<verg. aene. 6.75>	Ne turbata uolent rapidis ludibria uentis:
<verg. aene. 6.76>	Ipsa canas oro." finem dedit ore loquendi.
<verg. aene. 6.77>	At Phoebi nondum patiens immanis in antro
<verg. aene. 6.78>	Bacchatur uates, magnum si pectore possit
<verg. aene. 6.79>	Excussisse deum; tanto magis ille fatigat
<verg. aene. 6.80>	Os rabidum, fera corda domans, fingitque premendo.
<verg. aene. 6.81>	Ostia iamque domus patuere ingentia centum
<verg. aene. 6.82>	Sponte sua uatisque ferunt responsa per auras:
<verg. aene. 6.83>	"O tandem magnis pelagi defuncte periclis
<verg. aene. 6.84>	(Sed terrae grauiora manent), in regna Lauini
<verg. aene. 6.85>	Dardanidae uenient (mitte hanc de pectore curam),
<verg. aene. 6.86>	Sed non et uenisse uolent. bella, horrida bella,
<verg. aene. 6.87>	Et Thybrim multo spumantem sanguine cerno.
<verg. aene. 6.88>	Non Simois tibi nec Xanthus nec Dorica castra
<verg. aene. 6.89>	Defuerint; alius Latio iam partus Achilles,
<verg. aene. 6.90>	Natus et ipse dea; nec Teucris addita Iuno
<verg. aene. 6.91>	Vsquam aberit, cum tu supplex in rebus egenis
<verg. aene. 6.92>	Quas gentis Italum aut quas non oraueris urbes!
<verg. aene. 6.93>	Causa mali tanti coniunx iterum hospita Teucris
<verg. aene. 6.94>	Externique iterum thalami. *********************
<verg. aene. 6.95>	Tu ne cede malis, sed contra audentior ito
<verg. aene. 6.96>	Qua tua te fortuna sinet. uia prima salutis,
<verg. aene. 6.97>	Quod minime reris, Graia pandetur ab urbe."
<verg. aene. 6.98>	Talibus ex adyto dictis Cumaea Sibylla
<verg. aene. 6.99>	Horrendas canit ambages antroque remugit,
<verg. aene. 6.100>	Obscuris uera inuoluens: ea frena furenti
<verg. aene. 6.101>	Concutit et stimulos sub pectore uertit Apollo.
<verg. aene. 6.102>	Vt primum cessit furor et rabida ora quierunt,
<verg. aene. 6.103>	Incipit Aeneas heros: "non ulla laborum,
<verg. aene. 6.104>	O uirgo, noua mi facies inopinaue surgit;
<verg. aene. 6.105>	Omnia praecepi atque animo mecum ante peregi.
<verg. aene. 6.106>	Vnum oro: quando hic inferni ianua regis
<verg. aene. 6.107>	Dicitur et tenebrosa palus Acheronte refuso,
<verg. aene. 6.108>	Ire ad conspectum cari genitoris et ora
<verg. aene. 6.109>	Contingat; doceas iter et sacra ostia pandas.
<verg. aene. 6.110>	Illum ego per flammas et mille sequentia tela
<verg. aene. 6.111>	Eripui his umeris medioque ex hoste recepi;
<verg. aene. 6.112>	Ille meum comitatus iter maria omnia mecum
<verg. aene. 6.113>	Atque omnis pelagique minas caelique ferebat,
<verg. aene. 6.114>	Inualidus, uiris ultra sortemque senectae.
<verg. aene. 6.115>	Quin, ut te supplex peterem et tua limina adirem,
<verg. aene. 6.116>	Idem orans mandata dabat. natique patrisque,
<verg. aene. 6.117>	Alma, precor, miserere (potes namque omnia, nec te
<verg. aene. 6.118>	Nequiquam lucis Hecate praefecit Auernis),
<verg. aene. 6.119>	Si potuit manis arcessere coniugis Orpheus
<verg. aene. 6.120>	Threicia fretus cithara fidibusque canoris,
<verg. aene. 6.121>	Si fratrem Pollux alterna morte redemit
<verg. aene. 6.122>	Itque reditque uiam totiens. quid Thesea, magnum
<verg. aene. 6.123>	Quid memorem Alciden? et mi genus ab Ioue summo."
<verg. aene. 6.124>	Talibus orabat dictis arasque tenebat,
<verg. aene. 6.125>	Cum sic orsa loqui uates: "sate sanguine diuum,
<verg. aene. 6.126>	Tros Anchisiade, facilis descensus Auerno:
<verg. aene. 6.127>	Noctes atque dies patet atri ianua Ditis;
<verg. aene. 6.128>	Sed reuocare gradum superasque euadere ad auras,
<verg. aene. 6.129>	Hoc opus, hic labor est. pauci, quos aequus amauit
<verg. aene. 6.130>	Iuppiter aut ardens euexit ad aethera uirtus,
<verg. aene. 6.131>	Dis geniti potuere. tenent media omnia siluae,
<verg. aene. 6.132>	Cocytusque sinu labens circumuenit atro.
<verg. aene. 6.133>	Quod si tantus amor menti, si tanta cupido est
<verg. aene. 6.134>	Bis Stygios innare lacus, bis nigra uidere
<verg. aene. 6.135>	Tartara, et insano iuuat indulgere labori,
<verg. aene. 6.136>	Accipe quae peragenda prius. latet arbore opaca
<verg. aene. 6.137>	Aureus et foliis et lento uimine ramus,
<verg. aene. 6.138>	Iunoni infernae dictus sacer; hunc tegit omnis
<verg. aene. 6.139>	Lucus et obscuris claudunt conuallibus umbrae.
<verg. aene. 6.140>	Sed non ante datur telluris operta subire
<verg. aene. 6.141>	Auricomos quam quis decerpserit arbore fetus.
<verg. aene. 6.142>	Hoc sibi pulchra suum ferri Proserpina munus
<verg. aene. 6.143>	Instituit. primo auulso non deficit alter
<verg. aene. 6.144>	Aureus, et simili frondescit uirga metallo.
<verg. aene. 6.145>	Ergo alte uestiga oculis et rite repertum
<verg. aene. 6.146>	Carpe manu; namque ipse uolens facilisque sequetur,
<verg. aene. 6.147>	Si te fata uocant; aliter non uiribus ullis
<verg. aene. 6.148>	Vincere nec duro poteris conuellere ferro.
<verg. aene. 6.149>	Praeterea iacet exanimum tibi corpus amici
<verg. aene. 6.150>	(Heu nescis) totamque incestat funere classem,
<verg. aene. 6.151>	Dum consulta petis nostroque in limine pendes.
<verg. aene. 6.152>	Sedibus hunc refer ante suis et conde sepulcro.
<verg. aene. 6.153>	Duc nigras pecudes; ea prima piacula sunto.
<verg. aene. 6.154>	Sic demum lucos Stygis et regna inuia uiuis
<verg. aene. 6.155>	Aspicies." dixit, pressoque obmutuit ore.
<verg. aene. 6.156>	Aeneas maesto defixus lumina uultu
<verg. aene. 6.157>	Ingreditur linquens antrum, caecosque uolutat
<verg. aene. 6.158>	Euentus animo secum. cui fidus Achates
<verg. aene. 6.159>	It comes et paribus curis uestigia figit.
<verg. aene. 6.160>	Multa inter sese uario sermone serebant,
<verg. aene. 6.161>	Quem socium exanimem uates, quod corpus humandum
<verg. aene. 6.162>	Diceret. atque illi Misenum in litore sicco,
<verg. aene. 6.163>	Vt uenere, uident indigna morte peremptum,
<verg. aene. 6.164>	Misenum Aeoliden, quo non praestantior alter
<verg. aene. 6.165>	Aere ciere uiros Martemque accendere cantu.
<verg. aene. 6.166>	Hectoris hic magni fuerat comes, Hectora circum
<verg. aene. 6.167>	Et lituo pugnas insignis obibat et hasta.
<verg. aene. 6.168>	Postquam illum uita uictor spoliauit Achilles,
<verg. aene. 6.169>	Dardanio Aeneae sese fortissimus heros
<verg. aene. 6.170>	Addiderat socium, non inferiora secutus.
<verg. aene. 6.171>	Sed tum, forte caua dum personat aequora concha
<verg. aene. 6.172>	Demens, et cantu uocat in certamina diuos,
<verg. aene. 6.173>	Aemulus exceptum Triton, si credere dignum est,
<verg. aene. 6.174>	Inter saxa uirum spumosa immerserat unda.
<verg. aene. 6.175>	Ergo omnes magno circum clamore fremebant,
<verg. aene. 6.176>	Praecipue pius Aeneas. tum iussa Sibyllae,
<verg. aene. 6.177>	Haud mora, festinant flentes aramque sepulchri
<verg. aene. 6.178>	Congerere arboribus caeloque educere certant.
<verg. aene. 6.179>	Itur in antiquam siluam, stabula alta ferarum,
<verg. aene. 6.180>	Procumbunt piceae, sonat icta securibus ilex
<verg. aene. 6.181>	Fraxineaeque trabes cuneis et fissile robur
<verg. aene. 6.182>	Scinditur, aduoluunt ingentis montibus ornos.
<verg. aene. 6.183>	Nec non Aeneas opera inter talia primus
<verg. aene. 6.184>	Hortatur socios paribusque accingitur armis.
<verg. aene. 6.185>	Atque haec ipse suo tristi cum corde uolutat
<verg. aene. 6.186>	Aspectans siluam immensam, et sic forte precatur:
<verg. aene. 6.187>	"Si nunc se nobis ille aureus arbore ramus
<verg. aene. 6.188>	Ostendat nemore in tanto! quando omnia uere
<verg. aene. 6.189>	Heu nimium de te uates, Misene, locutast."
<verg. aene. 6.190>	Vix ea fatus erat geminae cum forte columbae
<verg. aene. 6.191>	Ipsa sub ora uiri caelo uenere uolantes,
<verg. aene. 6.192>	Et uiridi sedere solo. tum maximus heros
<verg. aene. 6.193>	Maternas agnouit auis laetusque precatur:
<verg. aene. 6.194>	"Este duces, o, si qua uia est, cursumque per auras
<verg. aene. 6.195>	Derigite in lucos ubi pinguem diues opacat
<verg. aene. 6.196>	Ramus humum. tuque, o, dubiis ne defice rebus,
<verg. aene. 6.197>	Diua parens." sic effatus uestigia pressit
<verg. aene. 6.198>	Obseruans quae signa ferant, quo tendere pergant.
<verg. aene. 6.199>	Pascentes illae tantum prodire uolando
<verg. aene. 6.200>	Quantum acie possent oculi seruare sequentum.
<verg. aene. 6.201>	Inde ubi uenere ad fauces graue olentis Auerni,
<verg. aene. 6.202>	Tollunt se celeres liquidumque per aera lapsae
<verg. aene. 6.203>	Sedibus optatis gemina super arbore sidunt,
<verg. aene. 6.204>	Discolor unde auri per ramos aura refulsit.
<verg. aene. 6.205>	Quale solet siluis brumali frigore uiscum
<verg. aene. 6.206>	Fronde uirere noua, quod non sua seminat arbos,
<verg. aene. 6.207>	Et croceo fetu teretis circumdare truncos,
<verg. aene. 6.208>	Talis erat species auri frondentis opaca
<verg. aene. 6.209>	Ilice, sic leni crepitabat brattea uento.
<verg. aene. 6.210>	Corripit Aeneas extemplo auidusque refringit
<verg. aene. 6.211>	Cunctantem, et uatis portat sub tecta Sibyllae.
<verg. aene. 6.212>	Nec minus interea Misenum in litore Teucri
<verg. aene. 6.213>	Flebant et cineri ingrato suprema ferebant.
<verg. aene. 6.214>	Principio pinguem taedis et robore secto
<verg. aene. 6.215>	Ingentem struxere pyram, cui frondibus atris
<verg. aene. 6.216>	Intexunt latera et feralis ante cupressos
<verg. aene. 6.217>	Constituunt, decorantque super fulgentibus armis.
<verg. aene. 6.218>	Pars calidos latices et aena undantia flammis
<verg. aene. 6.219>	Expediunt corpusque lauant frigentis et ungunt.
<verg. aene. 6.220>	Fit gemitus. tum membra toro defleta reponunt
<verg. aene. 6.221>	Purpureasque super uestis, uelamina nota,
<verg. aene. 6.222>	Coniciunt. pars ingenti subiere feretro,
<verg. aene. 6.223>	Triste ministerium, et subiectam more parentum
<verg. aene. 6.224>	Auersi tenuere facem. congesta cremantur
<verg. aene. 6.225>	Turea dona, dapes, fuso crateres oliuo.
<verg. aene. 6.226>	Postquam collapsi cineres et flamma quieuit,
<verg. aene. 6.227>	Reliquias uino et bibulam lauere fauillam,
<verg. aene. 6.228>	Ossaque lecta cado texit Corynaeus aeno.
<verg. aene. 6.229>	Idem ter socios pura circumtulit unda
<verg. aene. 6.230>	Spargens rore leui et ramo felicis oliuae,
<verg. aene. 6.231>	Lustrauitque uiros dixitque nouissima uerba.
<verg. aene. 6.232>	At pius Aeneas ingenti mole sepulcrum
<verg. aene. 6.233>	Imponit suaque arma uiro remumque tubamque
<verg. aene. 6.234>	Monte sub aerio, qui nunc Misenus ab illo
<verg. aene. 6.235>	Dicitur aeternumque tenet per saecula nomen.
<verg. aene. 6.236>	His actis propere exsequitur praecepta Sibyllae.
<verg. aene. 6.237>	Spelunca alta fuit uastoque immanis hiatu,
<verg. aene. 6.238>	Scrupea, tuta lacu nigro nemorumque tenebris,
<verg. aene. 6.239>	Quam super haud ullae poterant impune uolantes
<verg. aene. 6.240>	Tendere iter pennis: talis sese halitus atris
<verg. aene. 6.241>	Faucibus effundens supera ad conuexa ferebat:
<verg. aene. 6.242>	Vnde locum Grai dixerunt nomine Aornum.
<verg. aene. 6.243>	Quattuor hic primum nigrantis terga iuuencos
<verg. aene. 6.244>	Constituit frontique inuergit uina sacerdos,
<verg. aene. 6.245>	Et summas carpens media inter cornua saetas
<verg. aene. 6.246>	Ignibus imponit sacris, libamina prima,
<verg. aene. 6.247>	Voce uocans Hecaten caeloque Ereboque potentem.
<verg. aene. 6.248>	Supponunt alii cultros tepidumque cruorem
<verg. aene. 6.249>	Succipiunt pateris. ipse atri uelleris agnam
<verg. aene. 6.250>	Aeneas matri Eumenidum magnaeque sorori
<verg. aene. 6.251>	Ense ferit, sterilemque tibi, Proserpina, uaccam.
<verg. aene. 6.252>	Tum Stygio regi nocturnas incohat aras
<verg. aene. 6.253>	Et solida imponit taurorum uiscera flammis,
<verg. aene. 6.254>	Pingue super oleum fundens ardentibus extis.
<verg. aene. 6.255>	Ecce autem primi sub limina solis et ortus
<verg. aene. 6.256>	Sub pedibus mugire solum et iuga coepta moueri
<verg. aene. 6.257>	Siluarum, uisaeque canes ululare per umbram
<verg. aene. 6.258>	Aduentante dea "procul, o procul este, profani
<verg. aene. 6.259>	Conclamat uates, "totoque absistite luco;
<verg. aene. 6.260>	Tuque inuade uiam uaginaque eripe ferrum:
<verg. aene. 6.261>	Nunc animis opus, Aenea, nunc pectore firmo."
<verg. aene. 6.262>	Tantum effata furens antro se immisit aperto;
<verg. aene. 6.263>	Ille ducem haud timidis uadentem passibus aequat.
<verg. aene. 6.264>	Di, quibus imperium est animarum, umbraeque silentes
<verg. aene. 6.265>	Et Chaos et Phlegethon, loca nocte tacentia late,
<verg. aene. 6.266>	Sit mihi fas audita loqui, sit numine uestro
<verg. aene. 6.267>	Pandere res alta terra et caligine mersas.
<verg. aene. 6.268>	Ibant obscuri sola sub nocte per umbram
<verg. aene. 6.269>	Perque domos Ditis uacuas et inania regna:
<verg. aene. 6.270>	Quale per incertam lunam sub luce maligna
<verg. aene. 6.271>	Est iter in siluis, ubi caelum condidit umbra
<verg. aene. 6.272>	Iuppiter, et rebus nox abstulit atra colorem.
<verg. aene. 6.273>	Vestibulum ante ipsum primis in faucibus Orci
<verg. aene. 6.274>	Luctus et ultrices posuere cubilia Curae;
<verg. aene. 6.275>	Pallentesque habitant Morbi tristisque Senectus,
<verg. aene. 6.276>	Et Metus et malesuada Fames ac turpis Egestas,
<verg. aene. 6.277>	Terribiles uisu formae, Letumque Labosque;
<verg. aene. 6.278>	Tum consanguineus Leti Sopor et mala mentis
<verg. aene. 6.279>	Gaudia, mortiferumque aduerso in limine Bellum,
<verg. aene. 6.280>	Ferreique Eumenidum thalami et Discordia demens
<verg. aene. 6.281>	Vipereum crinem uittis innexa cruentis.
<verg. aene. 6.282>	In medio ramos annosaque bracchia pandit
<verg. aene. 6.283>	Vlmus opaca, ingens, quam sedem Somnia uulgo
<verg. aene. 6.284>	Vana tenere ferunt, foliisque sub omnibus haerent.
<verg. aene. 6.285>	Multaque praeterea uariarum monstra ferarum,
<verg. aene. 6.286>	Centauri in foribus stabulant Scyllaeque biformes
<verg. aene. 6.287>	Et centumgeminus Briareus ac belua Lernae
<verg. aene. 6.288>	Horrendum stridens, flammisque armata Chimaera,
<verg. aene. 6.289>	Gorgones Harpyiaeque et forma tricorporis umbrae.
<verg. aene. 6.290>	Corripit hic subita trepidus formidine ferrum
<verg. aene. 6.291>	Aeneas strictamque aciem uenientibus offert,
<verg. aene. 6.292>	Et ni docta comes tenuis sine corpore uitas
<verg. aene. 6.293>	Admoneat uolitare caua sub imagine formae,
<verg. aene. 6.294>	Irruat et frustra ferro diuerberet umbras.
<verg. aene. 6.295>	Hinc uia Tartarei quae fert Acherontis ad undas.
<verg. aene. 6.296>	Turbidus hic caeno uastaque uoragine gurges
<verg. aene. 6.297>	Aestuat atque omnem Cocyto eructat harenam.
<verg. aene. 6.298>	Portitor has horrendus aquas et flumina seruat
<verg. aene. 6.299>	Terribili squalore Charon, cui plurima mento
<verg. aene. 6.300>	Canities inculta iacet, stant lumina flamma,
<verg. aene. 6.301>	Sordidus ex umeris nodo dependet amictus.
<verg. aene. 6.302>	Ipse ratem conto subigit uelisque ministrat
<verg. aene. 6.303>	Et ferruginea subuectat corpora cumba,
<verg. aene. 6.304>	Iam senior, sed cruda deo uiridisque senectus.
<verg. aene. 6.305>	Huc omnis turba ad ripas effusa ruebat,
<verg. aene. 6.306>	Matres atque uiri defunctaque corpora uita
<verg. aene. 6.307>	Magnanimum heroum, pueri innuptaeque puellae,
<verg. aene. 6.308>	Impositique rogis iuuenes ante ora parentum:
<verg. aene. 6.309>	Quam multa in siluis autumni frigore primo
<verg. aene. 6.310>	Lapsa cadunt folia, aut ad terram gurgite ab alto
<verg. aene. 6.311>	Quam multae glomerantur aues, ubi frigidus annus
<verg. aene. 6.312>	Trans pontum fugat et terris immittit apricis.
<verg. aene. 6.313>	Stabant orantes primi transmittere cursum,
<verg. aene. 6.314>	Tendebantque manus ripae ulterioris amore.
<verg. aene. 6.315>	Nauita sed tristis nunc hos nunc accipit illos,
<verg. aene. 6.316>	Ast alios longe summotos arcet harena.
<verg. aene. 6.317>	Aeneas miratus enim motusque tumultu
<verg. aene. 6.318>	"Dic" ait, "o uirgo, quid uult concursus ad amnem?
<verg. aene. 6.319>	Quidue petunt animae? uel quo discrimine ripas
<verg. aene. 6.320>	Hae linquunt, illae remis uada liuida uerrunt?"
<verg. aene. 6.321>	Olli sic breuiter fata est longaeua sacerdos:
<verg. aene. 6.322>	"Anchisa generate, deum certissima proles,
<verg. aene. 6.323>	Cocyti stagna alta uides Stygiamque paludem,
<verg. aene. 6.324>	Di cuius iurare timent et fallere numen.
<verg. aene. 6.325>	Haec omnis, quam cernis, inops inhumataque turbast;
<verg. aene. 6.326>	Portitor ille Charon; hi, quos uehit unda, sepulti.
<verg. aene. 6.327>	Nec ripas datur horrendas et rauca fluenta
<verg. aene. 6.328>	Transportare prius quam sedibus ossa quierunt.
<verg. aene. 6.329>	Centum errant annos uolitantque haec litora circum;
<verg. aene. 6.330>	Tum demum admissi stagna exoptata reuisunt."
<verg. aene. 6.331>	Constitit Anchisa satus et uestigia pressit
<verg. aene. 6.332>	Multa putans sortemque animo miseratus iniquam.
<verg. aene. 6.333>	Cernit ibi maestos et mortis honore carentis
<verg. aene. 6.334>	Leucaspim et Lyciae ductorem classis Oronten,
<verg. aene. 6.335>	Quos simul a Troia uentosa per aequora uectos
<verg. aene. 6.336>	Obruit Auster, aqua inuoluens nauemque uirosque.
<verg. aene. 6.337>	Ecce gubernator sese Palinurus agebat,
<verg. aene. 6.338>	Qui Libyco nuper cursu, dum sidera seruat,
<verg. aene. 6.339>	Exciderat puppi mediis effusus in undis.
<verg. aene. 6.340>	Hunc ubi uix multa maestum cognouit in umbra,
<verg. aene. 6.341>	Sic prior alloquitur: "quis te, Palinure, deorum
<verg. aene. 6.342>	Eripuit nobis medioque sub aequore mersit?
<verg. aene. 6.343>	Dic age. namque mihi, fallax haud ante repertus,
<verg. aene. 6.344>	Hoc uno responso animum delusit Apollo,
<verg. aene. 6.345>	Qui fore te ponto incolumem finisque canebat
<verg. aene. 6.346>	Venturum Ausonios. en haec promissa fides est?"
<verg. aene. 6.347>	Ille autem: "neque te Phoebi cortina fefellit,
<verg. aene. 6.348>	Dux Anchisiade, nec me deus aequore mersit.
<verg. aene. 6.349>	Namque gubernaclum multa ui forte reuulsum,
<verg. aene. 6.350>	Cui datus haerebam custos cursusque regebam,
<verg. aene. 6.351>	Praecipitans traxi mecum. maria aspera iuro
<verg. aene. 6.352>	Non ullum pro me tantum cepisse timorem,
<verg. aene. 6.353>	Quam tua ne spoliata armis, excussa magistro,
<verg. aene. 6.354>	Deficeret tantis nauis surgentibus undis.
<verg. aene. 6.355>	Tris Notus hibernas immensa per aequora noctes
<verg. aene. 6.356>	Vexit me uiolentus aqua; uix lumine quarto
<verg. aene. 6.357>	Prospexi Italiam summa sublimis ab unda.
<verg. aene. 6.358>	Paulatim adnabam terrae; iam tuta tenebam,
<verg. aene. 6.359>	Ni gens crudelis madida cum ueste grauatum
<verg. aene. 6.360>	Prensantemque uncis manibus capita aspera montis
<verg. aene. 6.361>	Ferro inuasisset praedamque ignara putasset.
<verg. aene. 6.362>	Nunc me fluctus habet uersantque in litore uenti.
<verg. aene. 6.363>	Quod te per caeli iucundum lumen et auras,
<verg. aene. 6.364>	Per genitorem oro, per spes surgentis Iuli,
<verg. aene. 6.365>	Eripe me his, inuicte, malis: aut tu mihi terram
<verg. aene. 6.366>	Inice, namque potes, portusque require Velinos;
<verg. aene. 6.367>	Aut tu, si qua uia est, si quam tibi diua creatrix
<verg. aene. 6.368>	Ostendit (neque enim, credo, sine numine diuum
<verg. aene. 6.369>	Flumina tanta paras Stygiamque innare paludem),
<verg. aene. 6.370>	Da dextram misero et tecum me tolle per undas,
<verg. aene. 6.371>	Sedibus ut saltem placidis in morte quiescam."
<verg. aene. 6.372>	Talia fatus erat coepit cum talia uates:
<verg. aene. 6.373>	"Vnde haec, o Palinure, tibi tam dira cupido?
<verg. aene. 6.374>	Tu Stygias inhumatus aquas amnemque seuerum
<verg. aene. 6.375>	Eumenidum aspicies, ripamue iniussus adibis?
<verg. aene. 6.376>	Desine fata deum flecti sperare precando.
<verg. aene. 6.377>	Sed cape dicta memor, duri solacia casus.
<verg. aene. 6.378>	Nam tua finitimi, longe lateque per urbes
<verg. aene. 6.379>	Prodigiis acti caelestibus, ossa piabunt
<verg. aene. 6.380>	Et statuent tumulum et tumulo sollemnia mittent,
<verg. aene. 6.381>	Aeternumque locus Palinuri nomen habebit."
<verg. aene. 6.382>	His dictis curae emotae pulsusque parumper
<verg. aene. 6.383>	Corde dolor tristi; gaudet cognomine terra.
<verg. aene. 6.384>	Ergo iter inceptum peragunt fluuioque propinquant.
<verg. aene. 6.385>	Nauita quos iam inde ut Stygia prospexit ab unda
<verg. aene. 6.386>	Per tacitum nemus ire pedemque aduertere ripae,
<verg. aene. 6.387>	Sic prior aggreditur dictis atque increpat ultro:
<verg. aene. 6.388>	"Quisquis es, armatus qui nostra ad flumina tendis,
<verg. aene. 6.389>	Fare age quid uenias iam istinc, et comprime gressum.
<verg. aene. 6.390>	Vmbrarum hic locus est, somni noctisque soporae:
<verg. aene. 6.391>	Corpora uiua nefas Stygia uectare carina.
<verg. aene. 6.392>	Nec uero Alciden me sum laetatus euntem
<verg. aene. 6.393>	Accepisse lacu, nec Thesea Pirithoumque,
<verg. aene. 6.394>	Dis quamquam geniti atque inuicti uiribus essent.
<verg. aene. 6.395>	Tartareum ille manu custodem in uincla petiuit
<verg. aene. 6.396>	Ipsius a solio regis traxitque trementem;
<verg. aene. 6.397>	Hi dominam Ditis thalamo deducere adorti."
<verg. aene. 6.398>	Quae contra breuiter fata est Amphrysia uates:
<verg. aene. 6.399>	"Nullae hic insidiae tales (absiste moueri),
<verg. aene. 6.400>	Nec uim tela ferunt; licet ingens ianitor antro
<verg. aene. 6.401>	Aeternum latrans exsanguis terreat umbras,
<verg. aene. 6.402>	Casta licet patrui seruet Proserpina limen.
<verg. aene. 6.403>	Troius Aeneas, pietate insignis et armis,
<verg. aene. 6.404>	Ad genitorem imas Erebi descendit ad umbras.
<verg. aene. 6.405>	Si te nulla mouet tantae pietatis imago,
<verg. aene. 6.406>	At ramum hunc" (aperit ramum qui ueste latebat)
<verg. aene. 6.407>	"Agnoscas." tumida ex ira tum corda residunt.
<verg. aene. 6.408>	Nec plura his. ille admirans uenerabile donum
<verg. aene. 6.409>	Fatalis uirgae longo post tempore uisum
<verg. aene. 6.410>	Caeruleam aduertit puppim ripaeque propinquat.
<verg. aene. 6.411>	Inde alias animas, quae per iuga longa sedebant,
<verg. aene. 6.412>	Deturbat laxatque foros; simul accipit alueo
<verg. aene. 6.413>	Ingentem Aenean. gemuit sub pondere cumba
<verg. aene. 6.414>	Sutilis et multam accepit rimosa paludem.
<verg. aene. 6.415>	Tandem trans fluuium incolumis uatemque uirumque
<verg. aene. 6.416>	Informi limo glaucaque exponit in ulua.
<verg. aene. 6.417>	Cerberus haec ingens latratu regna trifauci
<verg. aene. 6.418>	Personat aduerso recubans immanis in antro.
<verg. aene. 6.419>	Cui uates horrere uidens iam colla colubris
<verg. aene. 6.420>	Melle soporatam et medicatis frugibus offam
<verg. aene. 6.421>	Obicit. ille fame rabida tria guttura pandens
<verg. aene. 6.422>	Corripit obiectam, atque immania terga resoluit
<verg. aene. 6.423>	Fusus humi totoque ingens extenditur antro.
<verg. aene. 6.424>	Occupat Aeneas aditum custode sepulto
<verg. aene. 6.425>	Euaditque celer ripam irremeabilis undae.
<verg. aene. 6.426>	Continuo auditae uoces uagitus et ingens
<verg. aene. 6.427>	Infantumque animae flentes, in limine primo
<verg. aene. 6.428>	Quos dulcis uitae exsortis et ab ubere raptos
<verg. aene. 6.429>	Abstulit atra dies et funere mersit acerbo.
<verg. aene. 6.430>	Hos iuxta falso damnati crimine mortis.
<verg. aene. 6.431>	Nec uero hae sine sorte datae, sine iudice, sedes:
<verg. aene. 6.432>	Quaesitor Minos urnam mouet; ille silentum
<verg. aene. 6.433>	Consiliumque uocat uitasque et crimina discit.
<verg. aene. 6.434>	Proxima deinde tenent maesti loca, qui sibi letum
<verg. aene. 6.435>	Insontes peperere manu lucemque perosi
<verg. aene. 6.436>	Proiecere animas. quam uellent aethere in alto
<verg. aene. 6.437>	Nunc et pauperiem et duros perferre labores!
<verg. aene. 6.438>	Fas obstat, tristisque palus inamabilis undae
<verg. aene. 6.439>	Alligat et nouies Styx interfusa coercet.
<verg. aene. 6.440>	Nec procul hinc partem fusi monstrantur in omnem
<verg. aene. 6.441>	Lugentes campi; sic illos nomine dicunt.
<verg. aene. 6.442>	Hic quos durus amor crudeli tabe peredit
<verg. aene. 6.443>	Secreti celant calles et myrtea circum
<verg. aene. 6.444>	Silua tegit; curae non ipsa in morte relinquunt.
<verg. aene. 6.445>	His Phaedram Procrinque locis maestamque Eriphylen
<verg. aene. 6.446>	Crudelis nati monstrantem uulnera cernit,
<verg. aene. 6.447>	Euadnenque et Pasiphaen; his Laodamia
<verg. aene. 6.448>	It comes et iuuenis quondam, nunc femina, Caeneus
<verg. aene. 6.449>	Rursus et in ueterem fato reuoluta figuram.
<verg. aene. 6.450>	Inter quas Phoenissa recens a uulnere Dido
<verg. aene. 6.451>	Errabat silua in magna; quam Troius heros
<verg. aene. 6.452>	Vt primum iuxta stetit agnouitque per umbras
<verg. aene. 6.453>	Obscuram, qualem primo qui surgere mense
<verg. aene. 6.454>	Aut uidet aut uidisse putat per nubila lunam,
<verg. aene. 6.455>	Demisit lacrimas dulcique affatus amorest
<verg. aene. 6.456>	"Infelix Dido, uerus mihi nuntius ergo
<verg. aene. 6.457>	Venerat exstinctam ferroque extrema secutam?
<verg. aene. 6.458>	Funeris heu tibi causa fui? per sidera iuro,
<verg. aene. 6.459>	Per superos et si qua fides tellure sub imast,
<verg. aene. 6.460>	Inuitus, regina, tuo de litore cessi.
<verg. aene. 6.461>	Sed me iussa deum, quae nunc has ire per umbras,
<verg. aene. 6.462>	Per loca senta situ cogunt noctemque profundam,
<verg. aene. 6.463>	Imperiis egere suis; nec credere quiui
<verg. aene. 6.464>	Hunc tantum tibi me discessu ferre dolorem.
<verg. aene. 6.465>	Siste gradum teque aspectu ne subtrahe nostro.
<verg. aene. 6.466>	Quem fugis? extremum fato quod te alloquor hoc est."
<verg. aene. 6.467>	Talibus Aeneas ardentem et torua tuentem
<verg. aene. 6.468>	Lenibat dictis animum lacrimasque ciebat.
<verg. aene. 6.469>	Illa solo fixos oculos auersa tenebat
<verg. aene. 6.470>	Nec magis incepto uultum sermone mouetur
<verg. aene. 6.471>	Quam si dura silex aut stet Marpesia cautes.
<verg. aene. 6.472>	Tandem corripuit sese atque inimica refugit
<verg. aene. 6.473>	In nemus umbriferum, coniunx ubi pristinus illi
<verg. aene. 6.474>	Respondet curis aequatque Sychaeus amorem.
<verg. aene. 6.475>	Nec minus Aeneas casu percussus iniquo
<verg. aene. 6.476>	Prosequitur lacrimis longe et miseratur euntem.
<verg. aene. 6.477>	Inde datum molitur iter. iamque arua tenebant
<verg. aene. 6.478>	Vltima, quae bello clari secreta frequentant.
<verg. aene. 6.479>	Hic illi occurrit Tydeus, hic inclutus armis
<verg. aene. 6.480>	Parthenopaeus et Adrasti pallentis imago,
<verg. aene. 6.481>	Hic multum fleti ad superos belloque caduci
<verg. aene. 6.482>	Dardanidae, quos ille omnis longo ordine cernens
<verg. aene. 6.483>	Ingemuit, Glaucumque Medontaque Thersilochumque,
<verg. aene. 6.484>	Tris Antenoridas Cererique sacrum Polyboeten,
<verg. aene. 6.485>	Idaeumque etiam currus, etiam arma tenentem.
<verg. aene. 6.486>	Circumstant animae dextra laeuaque frequentes:
<verg. aene. 6.487>	Nec uidisse semel satis est; iuuat usque morari
<verg. aene. 6.488>	Et conferre gradum et ueniendi discere causas.
<verg. aene. 6.489>	At Danaum proceres Agamemnoniaeque phalanges
<verg. aene. 6.490>	Vt uidere uirum fulgentiaque arma per umbras,
<verg. aene. 6.491>	Ingenti trepidare metu; pars uertere terga,
<verg. aene. 6.492>	Ceu quondam petiere rates, pars tollere uocem
<verg. aene. 6.493>	Exiguam: inceptus clamor frustratur hiantis.
<verg. aene. 6.494>	Atque hic Priamiden laniatum corpore toto
<verg. aene. 6.495>	Deiphobum uidit, lacerum crudeliter ora,
<verg. aene. 6.496>	Ora manusque ambas, populataque tempora raptis
<verg. aene. 6.497>	Auribus et truncas inhonesto uulnere naris.
<verg. aene. 6.498>	Vix adeo agnouit pauitantem ac dira tegentem
<verg. aene. 6.499>	Supplicia, et notis compellat uocibus ultro:
<verg. aene. 6.500>	"Deiphobe armipotens, genus alto a sanguine Teucri,
<verg. aene. 6.501>	Quis tam crudelis optauit sumere poenas?
<verg. aene. 6.502>	Cui tantum de te licuit? mihi fama suprema
<verg. aene. 6.503>	Nocte tulit fessum uasta te caede Pelasgum
<verg. aene. 6.504>	Procubuisse super confusae stragis aceruum.
<verg. aene. 6.505>	Tunc egomet tumulum Rhoeteo litore inanem
<verg. aene. 6.506>	Constitui et magna manis ter uoce uocaui.
<verg. aene. 6.507>	Nomen et arma locum seruant; te, amice, nequiui
<verg. aene. 6.508>	Conspicere et patria decedens ponere terra."
<verg. aene. 6.509>	Ad quae Priamides: "nihil o tibi, amice, relictum;
<verg. aene. 6.510>	Omnia Deiphobo soluisti et funeris umbris.
<verg. aene. 6.511>	Sed me fata mea et scelus exitiale Lacaenae
<verg. aene. 6.512>	His mersere malis; illa haec monimenta reliquit.
<verg. aene. 6.513>	Namque ut supremam falsa inter gaudia noctem
<verg. aene. 6.514>	Egerimus, nosti: et nimium meminisse necessest.
<verg. aene. 6.515>	Cum fatalis equus saltu super ardua uenit
<verg. aene. 6.516>	Pergama et armatum peditem grauis attulit aluo,
<verg. aene. 6.517>	Illa chorum simulans euhantis orgia circum
<verg. aene. 6.518>	Ducebat Phrygias; flammam media ipsa tenebat
<verg. aene. 6.519>	Ingentem et summa Danaos ex arce uocabat.
<verg. aene. 6.520>	Tum me confectum curis somnoque grauatum
<verg. aene. 6.521>	Infelix habuit thalamus, pressitque iacentem
<verg. aene. 6.522>	Dulcis et alta quies placidaeque simillima morti.
<verg. aene. 6.523>	Egregia interea coniunx arma omnia tectis
<verg. aene. 6.524>	Amouet et fidum capiti subduxerat ensem;
<verg. aene. 6.525>	Intra tecta uocat Menelaum et limina pandit,
<verg. aene. 6.526>	Scilicet id magnum sperans fore munus amanti,
<verg. aene. 6.527>	Et famam exstingui ueterum sic posse malorum.
<verg. aene. 6.528>	Quid moror? irrumpunt thalamo, comes additus una
<verg. aene. 6.529>	Hortator scelerum Aeolides. di, talia Grais
<verg. aene. 6.530>	Instaurate, pio si poenas ore reposco.
<verg. aene. 6.531>	Sed te qui uiuum casus, age fare uicissim,
<verg. aene. 6.532>	Attulerint. pelagine uenis erroribus actus
<verg. aene. 6.533>	An monitu diuum? an quae te fortuna fatigat,
<verg. aene. 6.534>	Vt tristis sine sole domos, loca turbida, adires?"
<verg. aene. 6.535>	Hac uice sermonum roseis Aurora quadrigis
<verg. aene. 6.536>	Iam medium aetherio cursu traiecerat axem;
<verg. aene. 6.537>	Et fors omne datum traherent per talia tempus,
<verg. aene. 6.538>	Sed comes admonuit breuiterque affata Sibyllast:
<verg. aene. 6.539>	"Nox ruit, Aenea; nos flendo ducimus horas.
<verg. aene. 6.540>	Hic locus est partis ubi se uia findit in ambas:
<verg. aene. 6.541>	Dextera quae Ditis magni sub moenia tendit,
<verg. aene. 6.542>	Hac iter Elysium nobis; at laeua malorum
<verg. aene. 6.543>	Exercet poenas et ad impia Tartara mittit."
<verg. aene. 6.544>	Deiphobus contra: "ne saeui, magna sacerdos;
<verg. aene. 6.545>	Discedam, explebo numerum reddarque tenebris.
<verg. aene. 6.546>	I decus, i, nostrum; melioribus utere fatis."
<verg. aene. 6.547>	Tantum effatus, et in uerbo uestigia torsit.
<verg. aene. 6.548>	Respicit Aeneas subito et sub rupe sinistra
<verg. aene. 6.549>	Moenia lata uidet triplici circumdata muro,
<verg. aene. 6.550>	Quae rapidus flammis ambit torrentibus amnis,
<verg. aene. 6.551>	Tartareus Phlegethon, torquetque sonantia saxa.
<verg. aene. 6.552>	Porta aduersa ingens solidoque adamante columnae,
<verg. aene. 6.553>	Vis ut nulla uirum, non ipsi exscindere bello
<verg. aene. 6.554>	Caelicolae ualeant; stat ferrea turris ad auras,
<verg. aene. 6.555>	Tisiphoneque sedens palla succincta cruenta
<verg. aene. 6.556>	Vestibulum exsomnis seruat noctesque diesque.
<verg. aene. 6.557>	Hinc exaudiri gemitus et saeua sonare
<verg. aene. 6.558>	Verbera, tum stridor ferri tractaeque catenae.
<verg. aene. 6.559>	Constitit Aeneas strepitumque exterritus hausit.
<verg. aene. 6.560>	"Quae scelerum facies? o uirgo, effare; quibusue
<verg. aene. 6.561>	Vrgentur poenis? quis tantus plangor ad auras?"
<verg. aene. 6.562>	Tum uates sic orsa loqui: "dux inclute Teucrum,
<verg. aene. 6.563>	Nulli fas casto sceleratum insistere limen;
<verg. aene. 6.564>	Sed me cum lucis Hecate praefecit Auernis,
<verg. aene. 6.565>	Ipsa deum poenas docuit perque omnia duxit.
<verg. aene. 6.566>	Gnosius haec Rhadamanthus habet durissima regna
<verg. aene. 6.567>	Castigatque auditque dolos subigitque fateri
<verg. aene. 6.568>	Quae quis apud superos furto laetatus inani
<verg. aene. 6.569>	Distulit in seram commissa piacula mortem.
<verg. aene. 6.570>	Continuo sontis ultrix accincta flagello
<verg. aene. 6.571>	Tisiphone quatit insultans, toruosque sinistra
<verg. aene. 6.572>	Intentans anguis uocat agmina saeua sororum.
<verg. aene. 6.573>	Tum demum horrisono stridentes cardine sacrae
<verg. aene. 6.574>	Panduntur portae. cernis custodia qualis
<verg. aene. 6.575>	Vestibulo sedeat, facies quae limina seruet?
<verg. aene. 6.576>	Quinquaginta atris immanis hiatibus Hydra
<verg. aene. 6.577>	Saeuior intus habet sedem. tum Tartarus ipse
<verg. aene. 6.578>	Bis patet in praeceps tantum tenditque sub umbras
<verg. aene. 6.579>	Quantus ad aetherium caeli suspectus Olympum.
<verg. aene. 6.580>	Hic genus antiquum Terrae, Titania pubes,
<verg. aene. 6.581>	Fulmine deiecti fundo uoluuntur in imo.
<verg. aene. 6.582>	Hic et Aloidas geminos immania uidi
<verg. aene. 6.583>	Corpora, qui manibus magnum rescindere caelum
<verg. aene. 6.584>	Aggressi superisque Iouem detrudere regnis.
<verg. aene. 6.585>	Vidi et crudelis dantem Salmonea poenas,
<verg. aene. 6.586>	Dum flammas Iouis et sonitus imitatur Olympi.
<verg. aene. 6.587>	Quattuor hic inuectus equis et lampada quassans
<verg. aene. 6.588>	Per Graium populos mediaeque per Elidis urbem
<verg. aene. 6.589>	Ibat ouans, diuumque sibi poscebat honorem,
<verg. aene. 6.590>	Demens, qui nimbos et non imitabile fulmen
<verg. aene. 6.591>	Aere et cornipedum pulsu simularet equorum.
<verg. aene. 6.592>	At pater omnipotens densa inter nubila telum
<verg. aene. 6.593>	Contorsit, non ille faces nec fumea taedis
<verg. aene. 6.594>	Lumina, praecipitemque immani turbine adegit.
<verg. aene. 6.595>	Nec non et Tityon, Terrae omniparentis alumnum,
<verg. aene. 6.596>	Cernere erat, per tota nouem cui iugera corpus
<verg. aene. 6.597>	Porrigitur, rostroque immanis uultur obunco
<verg. aene. 6.598>	Immortale iecur tondens fecundaque poenis
<verg. aene. 6.599>	Viscera rimaturque epulis habitatque sub alto
<verg. aene. 6.600>	Pectore, nec fibris requies datur ulla renatis.
<verg. aene. 6.601>	Quid memorem Lapithas, Ixiona Pirithoumque?
<verg. aene. 6.602>	Quos super atra silex iam iam lapsura cadentique
<verg. aene. 6.603>	Imminet adsimilis; lucent genialibus altis
<verg. aene. 6.604>	Aurea fulcra toris, epulaeque ante ora paratae
<verg. aene. 6.605>	Regifico luxu; furiarum maxima iuxta
<verg. aene. 6.606>	Accubat et manibus prohibet contingere mensas,
<verg. aene. 6.607>	Exsurgitque facem attollens atque intonat ore.
<verg. aene. 6.608>	Hic, quibus inuisi fratres, dum uita manebat,
<verg. aene. 6.609>	Pulsatusue parens et fraus innexa clienti,
<verg. aene. 6.610>	Aut qui diuitiis soli incubuere repertis
<verg. aene. 6.611>	Nec partem posuere suis (quae maxima turbast),
<verg. aene. 6.612>	Quique ob adulterium caesi, quique arma secuti
<verg. aene. 6.613>	Impia nec ueriti dominorum fallere dextras,
<verg. aene. 6.614>	Inclusi poenam exspectant. ne quaere doceri
<verg. aene. 6.615>	Quam poenam, aut quae forma uiros fortunaue mersit.
<verg. aene. 6.616>	Saxum ingens uoluunt alii, radiisque rotarum
<verg. aene. 6.617>	Districti pendent; sedet aeternumque sedebit
<verg. aene. 6.618>	Infelix Theseus, Phlegyasque miserrimus omnis
<verg. aene. 6.619>	Admonet et magna testatur uoce per umbras:
<verg. aene. 6.620>	"Discite iustitiam moniti et non temnere diuos."
<verg. aene. 6.621>	Vendidit hic auro patriam dominumque potentem
<verg. aene. 6.622>	Imposuit; fixit leges pretio atque refixit;
<verg. aene. 6.623>	Hic thalamum inuasit natae uetitosque hymenaeos:
<verg. aene. 6.624>	Ausi omnes immane nefas ausoque potiti.
<verg. aene. 6.625>	Non, mihi si linguae centum sint oraque centum,
<verg. aene. 6.626>	Ferrea uox, omnis scelerum comprendere formas,
<verg. aene. 6.627>	Omnia poenarum percurrere nomina possim."
<verg. aene. 6.628>	Haec ubi dicta dedit Phoebi longaeua sacerdos,
<verg. aene. 6.629>	"Sed iam age, carpe uiam et susceptum perfice munus;
<verg. aene. 6.630>	Acceleremus" ait; "Cyclopum educta caminis
<verg. aene. 6.631>	Moenia conspicio atque aduerso fornice portas,
<verg. aene. 6.632>	Haec ubi nos praecepta iubent deponere dona"
<verg. aene. 6.633>	Dixerat et pariter gressi per opaca uiarum
<verg. aene. 6.634>	Corripiunt spatium medium foribusque propinquant.
<verg. aene. 6.635>	Occupat Aeneas aditum corpusque recenti
<verg. aene. 6.636>	Spargit aqua ramumque aduerso in limine figit.
<verg. aene. 6.637>	His demum exactis, perfecto munere diuae,
<verg. aene. 6.638>	Deuenere locos laetos et amoena uirecta
<verg. aene. 6.639>	Fortunatorum nemorum sedesque beatas.
<verg. aene. 6.640>	Largior hic campos aether et lumine uestit
<verg. aene. 6.641>	Purpureo, solemque suum, sua sidera norunt.
<verg. aene. 6.642>	Pars in gramineis exercent membra palaestris,
<verg. aene. 6.643>	Contendunt ludo et fulua luctantur harena;
<verg. aene. 6.644>	Pars pedibus plaudunt choreas et carmina dicunt.
<verg. aene. 6.645>	Nec non Threicius longa cum ueste sacerdos
<verg. aene. 6.646>	Obloquitur numeris septem discrimina uocum,
<verg. aene. 6.647>	Iamque eadem digitis, iam pectine pulsat eburno.
<verg. aene. 6.648>	Hic genus antiquum Teucri, pulcherrima proles,
<verg. aene. 6.649>	Magnanimi heroes, nati melioribus annis,
<verg. aene. 6.650>	Ilusque Assaracusque et Troiae Dardanus auctor.
<verg. aene. 6.651>	Arma procul currusque uirum mirantur inanis.
<verg. aene. 6.652>	Stant terra defixae hastae passimque soluti
<verg. aene. 6.653>	Per campum pascuntur equi. quae gratia currum
<verg. aene. 6.654>	Armorumque fuit uiuis, quae cura nitentis
<verg. aene. 6.655>	Pascere equos, eadem sequitur tellure repostos.
<verg. aene. 6.656>	Conspicit, ecce, alios dextra laeuaque per herbam
<verg. aene. 6.657>	Vescentis laetumque choro paeana canentis
<verg. aene. 6.658>	Inter odoratum lauris nemus, unde superne
<verg. aene. 6.659>	Plurimus Eridani per siluam uoluitur amnis.
<verg. aene. 6.660>	Hic manus ob patriam pugnando uulnera passi,
<verg. aene. 6.661>	Quique sacerdotes casti, dum uita manebat,
<verg. aene. 6.662>	Quique pii uates et Phoebo digna locuti,
<verg. aene. 6.663>	Inuentas aut qui uitam excoluere per artis,
<verg. aene. 6.664>	Quique sui memores aliquos fecere merendo:
<verg. aene. 6.665>	Omnibus his niuea cinguntur tempora uitta.
<verg. aene. 6.666>	Quos circumfusos sic est affata Sibylla,
<verg. aene. 6.667>	Musaeum ante omnis (medium nam plurima turba
<verg. aene. 6.668>	Hunc habet atque umeris exstantem suspicit altis):
<verg. aene. 6.669>	"Dicite, felices animae, tuque, optime uates,
<verg. aene. 6.670>	Quae regio Anchisen, quis habet locus? illius ergo
<verg. aene. 6.671>	Venimus et magnos Erebi tranauimus amnis."
<verg. aene. 6.672>	Atque huic responsum paucis ita reddidit heros:
<verg. aene. 6.673>	"Nulli certa domus; lucis habitamus opacis,
<verg. aene. 6.674>	Riparumque toros et prata recentia riuis
<verg. aene. 6.675>	Incolimus. sed uos, si fert ita corde uoluntas,
<verg. aene. 6.676>	Hoc superate iugum, et facili iam tramite sistam."
<verg. aene. 6.677>	Dixit, et ante tulit gressum camposque nitentis
<verg. aene. 6.678>	Desuper ostentat; dehinc summa cacumina linquunt.
<verg. aene. 6.679>	At pater Anchises penitus conualle uirenti
<verg. aene. 6.680>	Inclusas animas superumque ad lumen ituras
<verg. aene. 6.681>	Lustrabat studio recolens, omnemque suorum
<verg. aene. 6.682>	Forte recensebat numerum, carosque nepotes
<verg. aene. 6.683>	Fataque fortunasque uirum moresque manusque.
<verg. aene. 6.684>	Isque ubi tendentem aduersum per gramina uidit
<verg. aene. 6.685>	Aenean, alacris palmas utrasque tetendit,
<verg. aene. 6.686>	Effusaeque genis lacrimae et uox excidit ore:
<verg. aene. 6.687>	"Venisti tandem, tuaque exspectata parenti
<verg. aene. 6.688>	Vicit iter durum pietas? datur ora tueri,
<verg. aene. 6.689>	Nate, tua et notas audire et reddere uoces?
<verg. aene. 6.690>	Sic equidem ducebam animo rebarque futurum
<verg. aene. 6.691>	Tempora dinumerans, nec me mea cura fefellit.
<verg. aene. 6.692>	Quas ego te terras et quanta per aequora uectum
<verg. aene. 6.693>	Accipio! quantis iactatum, nate, periclis!
<verg. aene. 6.694>	Quam metui ne quid Libyae tibi regna nocerent!"
<verg. aene. 6.695>	Ille autem: "tua me, genitor, tua tristis imago
<verg. aene. 6.696>	Saepius occurrens haec limina tendere adegit;
<verg. aene. 6.697>	Stant sale Tyrrheno classes. da iungere dextram,
<verg. aene. 6.698>	Da, genitor, teque amplexu ne subtrahe nostro."
<verg. aene. 6.699>	Sic memorans largo fletu simul ora rigabat.
<verg. aene. 6.700>	Ter conatus ibi collo dare bracchia circum;
<verg. aene. 6.701>	Ter frustra comprensa manus effugit imago,
<verg. aene. 6.702>	Par leuibus uentis uolucrique simillima somno.
<verg. aene. 6.703>	Interea uidet Aeneas in ualle reducta
<verg. aene. 6.704>	Seclusum nemus et uirgulta sonantia siluae,
<verg. aene. 6.705>	Lethaeumque domos placidas qui praenatat amnem.
<verg. aene. 6.706>	Hunc circum innumerae gentes populique uolabant,
<verg. aene. 6.707>	Ac uelut in pratis ubi apes aestate serena
<verg. aene. 6.708>	Floribus insidunt uariis et candida circum
<verg. aene. 6.709>	Lilia funduntur, strepit omnis murmure campus.
<verg. aene. 6.710>	Horrescit uisu subito causasque requirit
<verg. aene. 6.711>	Inscius Aeneas, quae sint ea flumina porro,
<verg. aene. 6.712>	Quiue uiri tanto complerint agmine ripas.
<verg. aene. 6.713>	Tum pater Anchises: "animae, quibus altera fato
<verg. aene. 6.714>	Corpora debentur, Lethaei ad fluminis undam
<verg. aene. 6.715>	Securos latices et longa obliuia potant.
<verg. aene. 6.716>	Has equidem memorare tibi atque ostendere coram,
<verg. aene. 6.717>	Iampridem hanc prolem cupio enumerare meorum,
<verg. aene. 6.718>	Quo magis Italia mecum laetere reperta."
<verg. aene. 6.719>	"O pater, anne aliquas ad caelum hinc ire putandum est
<verg. aene. 6.720>	Sublimis animas iterumque ad tarda reuerti
<verg. aene. 6.721>	Corpora? quae lucis miseris tam dira cupido?"
<verg. aene. 6.722>	"Dicam equidem nec te suspensum, nate, tenebo"
<verg. aene. 6.723>	Suscipit Anchises atque ordine singula pandit.
<verg. aene. 6.724>	"Principio caelum ac terram camposque liquentis
<verg. aene. 6.725>	Lucentemque globum lunae Titaniaque astra
<verg. aene. 6.726>	Spiritus intus alit, totamque infusa per artus
<verg. aene. 6.727>	Mens agitat molem et magno se corpore miscet.
<verg. aene. 6.728>	Inde hominum pecudumque genus uitaeque uolantum
<verg. aene. 6.729>	Et quae marmoreo fert monstra sub aequore pontus.
<verg. aene. 6.730>	Igneus est ollis uigor et caelestis origo
<verg. aene. 6.731>	Seminibus, quantum non noxia corpora tardant
<verg. aene. 6.732>	Terrenique hebetant artus moribundaque membra.
<verg. aene. 6.733>	Hinc metuunt cupiuntque, dolent gaudentque, neque auras
<verg. aene. 6.734>	Dispiciunt clausae tenebris et carcere caeco.
<verg. aene. 6.735>	Quin et supremo cum lumine uita reliquit,
<verg. aene. 6.736>	Non tamen omne malum miseris nec funditus omnes
<verg. aene. 6.737>	Corporeae excedunt pestes, penitusque necessest
<verg. aene. 6.738>	Multa diu concreta modis inolescere miris.
<verg. aene. 6.739>	Ergo exercentur poenis ueterumque malorum
<verg. aene. 6.740>	Supplicia expendunt: aliae panduntur inanes
<verg. aene. 6.741>	Suspensae ad uentos, aliis sub gurgite uasto
<verg. aene. 6.742>	Infectum eluitur scelus aut exuritur igni.
<verg. aene. 6.743>	Quisque suos patimur manis; exinde per amplum
<verg. aene. 6.744>	Mittimur Elysium et pauci laeta arua tenemus,
<verg. aene. 6.745>	Donec longa dies perfecto temporis orbe
<verg. aene. 6.746>	Concretam exemit labem, purumque relinquit
<verg. aene. 6.747>	Aetherium sensum atque aurai simplicis ignem.
<verg. aene. 6.748>	Has omnis, ubi mille rotam uoluere per annos,
<verg. aene. 6.749>	Lethaeum ad fluuium deus euocat agmine magno,
<verg. aene. 6.750>	Scilicet immemores supera ut conuexa reuisant
<verg. aene. 6.751>	Rursus, et incipiant in corpora uelle reuerti."
<verg. aene. 6.752>	Dixerat Anchises natumque unaque Sibyllam
<verg. aene. 6.753>	Conuentus trahit in medios turbamque sonantem,
<verg. aene. 6.754>	Et tumulum capit unde omnis longo ordine posset
<verg. aene. 6.755>	Aduersos legere et uenientum discere uultus.
<verg. aene. 6.756>	"Nunc age, Dardaniam prolem quae deinde sequatur
<verg. aene. 6.757>	Gloria, qui maneant Itala de gente nepotes,
<verg. aene. 6.758>	Illustris animas nostrumque in nomen ituras,
<verg. aene. 6.759>	Expediam dictis, et te tua fata docebo.
<verg. aene. 6.760>	Ille, uides, pura iuuenis qui nititur hasta,
<verg. aene. 6.761>	Proxima sorte tenet lucis loca, primus ad auras
<verg. aene. 6.762>	Aetherias Italo commixtus sanguine surget,
<verg. aene. 6.763>	Siluius, Albanum nomen, tua postuma proles,
<verg. aene. 6.764>	Quem tibi longaeuo serum Lauinia coniunx
<verg. aene. 6.765>	Educet siluis regem regumque parentem,
<verg. aene. 6.766>	Vnde genus Longa nostrum dominabitur Alba.
<verg. aene. 6.767>	Proximus ille Procas, Troianae gloria gentis,
<verg. aene. 6.768>	Et Capys et Numitor et qui te nomine reddet
<verg. aene. 6.769>	Siluius Aeneas, pariter pietate uel armis
<verg. aene. 6.770>	Egregius, si umquam regnandam acceperit Albam.
<verg. aene. 6.771>	Qui iuuenes! quantas ostentant, aspice, uiris
<verg. aene. 6.772>	Atque umbrata gerunt ciuili tempora quercu!
<verg. aene. 6.773>	Hi tibi Nomentum et Gabios urbemque Fidenam,
<verg. aene. 6.774>	Hi Collatinas imponent montibus arces,
<verg. aene. 6.775>	Pometios Castrumque Inui Bolamque Coramque.
<verg. aene. 6.776>	Haec tum nomina erunt, nunc sunt sine nomine terrae.
<verg. aene. 6.777>	Quin et auo comitem sese Mauortius addet
<verg. aene. 6.778>	Romulus, Assaraci quem sanguinis Ilia mater
<verg. aene. 6.779>	Educet. uiden, ut geminae stant uertice cristae
<verg. aene. 6.780>	Et; pater ipse suo superum iam signat honore?
<verg. aene. 6.781>	En huius, nate, auspiciis illa incluta Roma
<verg. aene. 6.782>	Imperium terris, animos aequabit Olympo,
<verg. aene. 6.783>	Septemque una sibi muro circumdabit arces,
<verg. aene. 6.784>	Felix prole uirum: qualis Berecyntia mater
<verg. aene. 6.785>	Inuehitur curru Phrygias turrita per urbes
<verg. aene. 6.786>	Laeta deum partu, centum complexa nepotes,
<verg. aene. 6.787>	Omnis caelicolas, omnis supera alta tenentis.
<verg. aene. 6.788>	Huc geminas nunc flecte acies, hanc aspice gentem
<verg. aene. 6.789>	Romanosque tuos. hic Caesar et omnis Iuli
<verg. aene. 6.790>	Progenies magnum caeli uentura sub axem.
<verg. aene. 6.791>	Hic uir, hic est, tibi quem promitti saepius audis,
<verg. aene. 6.792>	Augustus Caesar, diui genus, aurea condet
<verg. aene. 6.793>	Saecula qui rursus Latio regnata per arua
<verg. aene. 6.794>	Saturno quondam, super et Garamantas et Indos
<verg. aene. 6.795>	Proferet imperium; iacet extra sidera tellus,
<verg. aene. 6.796>	Extra anni solisque uias, ubi caelifer Atlas
<verg. aene. 6.797>	Axem umero torquet stellis ardentibus aptum.
<verg. aene. 6.798>	Huius in aduentum iam nunc et Caspia regna
<verg. aene. 6.799>	Responsis horrent diuum et Maeotia tellus,
<verg. aene. 6.800>	Et septemgemini turbant trepida ostia Nili.
<verg. aene. 6.801>	Nec uero Alcides tantum telluris obiuit,
<verg. aene. 6.802>	Fixerit aeripedem ceruam licet, aut Erymanthi
<verg. aene. 6.803>	Pacarit nemora et Lernam tremefecerit arcu;
<verg. aene. 6.804>	Nec qui pampineis uictor iuga flectit habenis
<verg. aene. 6.805>	Liber, agens celso Nysae de uertice tigris.
<verg. aene. 6.806>	Et dubitamus adhuc uirtute extendere uires,
<verg. aene. 6.807>	Aut metus Ausonia prohibet consistere terra?
<verg. aene. 6.808>	Quis procul ille autem ramis insignis oliuae
<verg. aene. 6.809>	Sacra ferens? nosco crinis incanaque menta
<verg. aene. 6.810>	Regis Romani primam qui legibus urbem
<verg. aene. 6.811>	Fundabit Curibus paruis et paupere terra,
<verg. aene. 6.812>	Missus in imperium magnum. quoi deinde subibit
<verg. aene. 6.813>	Otia qui rumpet patriae residesque mouebit
<verg. aene. 6.814>	Tullus in arma uiros et iam desueta triumphis
<verg. aene. 6.815>	Agmina. quem iuxta sequitur iactantior Ancus
<verg. aene. 6.816>	Nunc quoque iam nimium gaudens popularibus auris.
<verg. aene. 6.817>	Vis et Tarquinios reges animamque superbam
<verg. aene. 6.818>	Vltoris Bruti, fascisque uidere receptos?
<verg. aene. 6.819>	Consulis imperium hic primum saeuasque securis
<verg. aene. 6.820>	Accipiet, natosque pater noua bella mouentis
<verg. aene. 6.821>	Ad poenam pulchra pro libertate uocabit.
<verg. aene. 6.822>	Infelix! utcumque ferent ea facta minores:
<verg. aene. 6.823>	Vincet amor patriae laudumque immensa cupido.
<verg. aene. 6.824>	Quin Decios Drusosque procul saeuumque securi
<verg. aene. 6.825>	Aspice Torquatum et referentem signa Camillum.
<verg. aene. 6.826>	Illae autem paribus quas fulgere cernis in armis,
<verg. aene. 6.827>	Concordes animae nunc et dum nocte premuntur,
<verg. aene. 6.828>	Heu quantum inter se bellum, si lumina uitae
<verg. aene. 6.829>	Attigerint, quantas acies stragemque ciebunt,
<verg. aene. 6.830>	Aggeribus socer Alpinis atque arce Monoeci
<verg. aene. 6.831>	Descendens, gener aduersis instructus Eois!
<verg. aene. 6.832>	Ne, pueri, ne tanta animis adsuescite bella
<verg. aene. 6.833>	Neu patriae ualidas in uiscera uertite uiris;
<verg. aene. 6.834>	Tuque prior, tu parce, genus qui ducis Olympo,
<verg. aene. 6.835>	Proice tela manu, sanguis meus! *****
<verg. aene. 6.836>	Ille triumphata Capitolia ad alta Corintho
<verg. aene. 6.837>	Victor aget currum caesis insignis Achiuis.
<verg. aene. 6.838>	Eruet ille Argos Agamemnoniasque Mycenas
<verg. aene. 6.839>	Ipsumque Aeaciden, genus armipotentis Achilli,
<verg. aene. 6.840>	Vltus auos Troiae templa et temerata Mineruae.
<verg. aene. 6.841>	Quis te, magne Cato, tacitum aut te, Cosse, relinquat?
<verg. aene. 6.842>	Quis Gracchi genus aut geminos, duo fulmina belli,
<verg. aene. 6.843>	Scipiadas, cladem Libyae, paruoque potentem
<verg. aene. 6.844>	Fabricium uel te sulco, Serrane, serentem?
<verg. aene. 6.845>	Quo fessum rapitis, Fabii? tun Maximus ille es,
<verg. aene. 6.846>	Vnus qui nobis cunctando restituis rem.
<verg. aene. 6.847>	Excudent alii spirantia mollius aera
<verg. aene. 6.848>	(Credo equidem), uiuos ducent de marmore uultus,
<verg. aene. 6.849>	Orabunt causas melius, caelique meatus
<verg. aene. 6.850>	Describent radio et surgentia sidera dicent:
<verg. aene. 6.851>	Tu regere imperio populos, Romane, memento
<verg. aene. 6.852>	(Haec tibi erunt artes), pacisque imponere morem,
<verg. aene. 6.853>	Parcere subiectis et debellare superbos."
<verg. aene. 6.854>	Sic pater Anchises atque haec mirantibus addit:
<verg. aene. 6.855>	"Aspice, ut insignis spoliis Marcellus opimis
<verg. aene. 6.856>	Ingreditur uictorque uiros supereminet omnis.
<verg. aene. 6.857>	Hic rem Romanam magno turbante tumultu
<verg. aene. 6.858>	Sistet, eques sternet Poenos Gallumque rebellem,
<verg. aene. 6.859>	Tertiaque arma patri suspendet capta Quirino."
<verg. aene. 6.860>	Atque hic Aeneas (una namque ire uidebat
<verg. aene. 6.861>	Egregium forma iuuenem et fulgentibus armis,
<verg. aene. 6.862>	Sed frons laeta parum et deiecto lumina uultu)
<verg. aene. 6.863>	"Quis, pater, ille, uirum qui sic comitatur euntem?
<verg. aene. 6.864>	Filius, anne aliquis magna de stirpe nepotum?
<verg. aene. 6.865>	Qui strepitus circa comitum! quantum instar in ipso!
<verg. aene. 6.866>	Sed nox atra caput tristi circumuolat umbra."
<verg. aene. 6.867>	Tum pater Anchises lacrimis ingressus obortis:
<verg. aene. 6.868>	"O nate, ingentem luctum ne quaere tuorum;
<verg. aene. 6.869>	Ostendent terris hunc tantum fata neque ultra
<verg. aene. 6.870>	Esse sinent. nimium uobis Romana propago
<verg. aene. 6.871>	Visa potens, superi, propria haec si dona fuissent.
<verg. aene. 6.872>	Quantos ille uirum magnam Mauortis ad urbem
<verg. aene. 6.873>	Campus aget gemitus! uel quae, Tiberine, uidebis
<verg. aene. 6.874>	Funera, cum tumulum praeterlabere recentem!
<verg. aene. 6.875>	Nec puer Iliaca quisquam de gente Latinos
<verg. aene. 6.876>	In tantum spe tollet auos, nec Romula quondam
<verg. aene. 6.877>	Vllo se tantum tellus iactabit alumno.
<verg. aene. 6.878>	Heu pietas, heu prisca fides inuictaue bello
<verg. aene. 6.879>	Dextera! non illi se quisquam impune tulisset
<verg. aene. 6.880>	Obuius armato, seu cum pedes iret in hostem
<verg. aene. 6.881>	Seu spumantis equi foderet calcaribus armos.
<verg. aene. 6.882>	Heu, miserande puer, si qua fata aspera rumpas,
<verg. aene. 6.883>	Tu Marcellus eris. manibus date lilia plenis,
<verg. aene. 6.884>	Purpureos spargam flores animamque nepotis
<verg. aene. 6.885>	His saltem accumulem donis, et fungar inani
<verg. aene. 6.886>	Munere." sic tota passim regione uagantur
<verg. aene. 6.887>	Aeris in campis latis atque omnia lustrant.
<verg. aene. 6.888>	Quae postquam Anchises natum per singula duxit
<verg. aene. 6.889>	Incenditque animum famae uenientis amore,
<verg. aene. 6.890>	Exim bella uiro memorat quae deinde gerenda,
<verg. aene. 6.891>	Laurentisque docet populos urbemque Latini,
<verg. aene. 6.892>	Et quo quemque modo fugiatque feratque laborem.
<verg. aene. 6.893>	Sunt geminae Somni portae, quarum altera fertur
<verg. aene. 6.894>	Cornea, qua ueris facilis datur exitus umbris,
<verg. aene. 6.895>	Altera candenti perfecta nitens elephanto,
<verg. aene. 6.896>	Sed falsa ad caelum mittunt insomnia manes
<verg. aene. 6.897>	His ibi tum natum Anchises unaque Sibyllam
<verg. aene. 6.898>	Prosequitur dictis portaque emittit eburna,
<verg. aene. 6.899>	Ille uiam secat ad nauis sociosque reuisit.
<verg. aene. 6.900>	Tum se ad Caietae recto fert limite portum.
<verg. aene. 6.901>	Ancora de prora iacitur; stant litore puppes.
<verg. aene. 7.1>	Tu quoque litoribus nostris, Aeneia nutrix,
<verg. aene. 7.2>	Aeternam moriens famam, Caieta, dedisti;
<verg. aene. 7.3>	Et nunc seruat honos sedem tuus, ossaque nomen
<verg. aene. 7.4>	Hesperia in magna, si qua est ea gloria, signat.
<verg. aene. 7.5>	At pius exsequiis Aeneas rite solutis,
<verg. aene. 7.6>	Aggere composito tumuli, postquam alta quierunt
<verg. aene. 7.7>	Aequora, tendit iter uelis portumque relinquit.
<verg. aene. 7.8>	Aspirant aurae in noctem nec candida cursus
<verg. aene. 7.9>	Luna negat, splendet tremulo sub lumine pontus.
<verg. aene. 7.10>	Proxima Circaeae raduntur litora terrae,
<verg. aene. 7.11>	Diues inaccessos ubi Solis filia lucos
<verg. aene. 7.12>	Assiduo resonat cantu tectisque superbis
<verg. aene. 7.13>	Vrit odoratam nocturna in lumina cedrum
<verg. aene. 7.14>	Arguto tenuis percurrens pectine telas.
<verg. aene. 7.15>	Hinc exaudiri gemitus iraeque leonum
<verg. aene. 7.16>	Vincla recusantum et sera sub nocte rudentum,
<verg. aene. 7.17>	Saetigerique sues atque in praesepibus ursi
<verg. aene. 7.18>	Saeuire ac formae magnorum ululare luporum,
<verg. aene. 7.19>	Quos hominum ex facie dea saeua potentibus herbis
<verg. aene. 7.20>	Induerat Circe in uultus ac terga ferarum.
<verg. aene. 7.21>	Quae ne monstra pii paterentur talia Troes
<verg. aene. 7.22>	Delati in portus neu litora dira subirent,
<verg. aene. 7.23>	Neptunus uentis impleuit uela secundis,
<verg. aene. 7.24>	Atque fugam dedit et praeter uada feruida uexit.
<verg. aene. 7.25>	Iamque rubescebat radiis mare et aethere ab alto
<verg. aene. 7.26>	Aurora in roseis fulgebat lutea bigis,
<verg. aene. 7.27>	Cum uenti posuere omnisque repente resedit
<verg. aene. 7.28>	Flatus, et in lento luctantur marmore tonsae.
<verg. aene. 7.29>	Atque hic Aeneas ingentem ex aequore lucum
<verg. aene. 7.30>	Prospicit. hunc inter fluuio Tiberinus amoeno
<verg. aene. 7.31>	Verticibus rapidis et multa flauus harena
<verg. aene. 7.32>	In mare prorumpit. uariae circumque supraque
<verg. aene. 7.33>	Assuetae ripis uolucres et fluminis alueo
<verg. aene. 7.34>	Aethera mulcebant cantu lucoque uolabant.
<verg. aene. 7.35>	Flectere iter sociis terraeque aduertere proras
<verg. aene. 7.36>	Imperat et laetus fluuio succedit opaco.
<verg. aene. 7.37>	Nunc age, qui reges, Erato, quae tempora, rerum
<verg. aene. 7.38>	Quis Latio antiquo fuerit status, aduena classem
<verg. aene. 7.39>	Cum primum Ausoniis exercitus appulit oris,
<verg. aene. 7.40>	Expediam, et primae reuocabo exordia pugnae.
<verg. aene. 7.41>	Tu uatem, tu, diua, mone. dicam horrida bella,
<verg. aene. 7.42>	Dicam acies actosque animis in funera reges,
<verg. aene. 7.43>	Tyrrhenamque manum totamque sub arma coactam
<verg. aene. 7.44>	Hesperiam. maior rerum mihi nascitur ordo,
<verg. aene. 7.45>	Maius opus moueo. Rex arua Latinus et urbes
<verg. aene. 7.46>	Iam senior longa placidas in pace regebat.
<verg. aene. 7.47>	Hunc Fauno et nympha genitum Laurente Marica
<verg. aene. 7.48>	Accipimus; Fauno Picus pater, isque parentem
<verg. aene. 7.49>	Te, Saturne, refert, tu sanguinis ultimus auctor.
<verg. aene. 7.50>	Filius huic fato diuum prolesque uirilis
<verg. aene. 7.51>	Nulla fuit, primaque oriens erepta iuuentast.
<verg. aene. 7.52>	Sola domum et tantas seruabat filia sedes
<verg. aene. 7.53>	Iam matura uiro, iam plenis nubilis annis.
<verg. aene. 7.54>	Multi illam magno e Latio totaque petebant
<verg. aene. 7.55>	Ausonia; petit ante alios pulcherrimus omnis
<verg. aene. 7.56>	Turnus, auis atauisque potens, quem regia coniunx
<verg. aene. 7.57>	Adiungi generum miro properabat amore;
<verg. aene. 7.58>	Sed uariis portenta deum terroribus obstant.
<verg. aene. 7.59>	Laurus erat tecti medio in penetralibus altis
<verg. aene. 7.60>	Sacra comam multosque metu seruata per annos,
<verg. aene. 7.61>	Quam pater inuentam, primas cum conderet arces,
<verg. aene. 7.62>	Ipse ferebatur Phoebo sacrasse Latinus,
<verg. aene. 7.63>	Laurentisque ab ea nomen posuisse colonis.
<verg. aene. 7.64>	Huius apes summum densae (mirabile dictu)
<verg. aene. 7.65>	Stridore ingenti liquidum trans aethera uectae
<verg. aene. 7.66>	Obsedere apicem, et pedibus per mutua nexis
<verg. aene. 7.67>	Examen subitum ramo frondente pependit.
<verg. aene. 7.68>	Continuo uates "externum cernimus" inquit
<verg. aene. 7.69>	"Aduentare uirum et partis petere agmen easdem
<verg. aene. 7.70>	Partibus ex isdem et summa dominarier arce."
<verg. aene. 7.71>	Praeterea, castis adolet dum altaria taedis,
<verg. aene. 7.72>	Et iuxta genitorem astat Lauinia uirgo,
<verg. aene. 7.73>	Visa, nefas, longis comprendere crinibus ignem
<verg. aene. 7.74>	Atque omnem ornatum flamma crepitante cremari,
<verg. aene. 7.75>	Regalisque accensa comas, accensa coronam
<verg. aene. 7.76>	Insignem gemmis; tum fumida lumine fuluo
<verg. aene. 7.77>	Inuolui ac totis Vulcanum spargere tectis.
<verg. aene. 7.78>	Id uero horrendum ac uisu mirabile ferri:
<verg. aene. 7.79>	Namque fore illustrem fama fatisque canebant
<verg. aene. 7.80>	Ipsam, sed populo magnum portendere bellum.
<verg. aene. 7.81>	At rex sollicitus monstris oracula Fauni,
<verg. aene. 7.82>	Fatidici genitoris, adit lucosque sub alta
<verg. aene. 7.83>	Consulit Albunea, nemorum quae maxima sacro
<verg. aene. 7.84>	Fonte sonat saeuamque exhalat opaca mephitim.
<verg. aene. 7.85>	Hinc Italae gentes omnisque Oenotria tellus
<verg. aene. 7.86>	In dubiis responsa petunt; huc dona sacerdos
<verg. aene. 7.87>	Cum tulit et caesarum ouium sub nocte silenti
<verg. aene. 7.88>	Pellibus incubuit stratis somnosque petiuit,
<verg. aene. 7.89>	Multa modis simulacra uidet uolitantia miris
<verg. aene. 7.90>	Et uarias audit uoces fruiturque deorum
<verg. aene. 7.91>	Colloquio atque imis Acheronta affatur Auernis.
<verg. aene. 7.92>	Hic et tum, pater ipse petens responsa Latinus
<verg. aene. 7.93>	Centum lanigeras mactabat rite bidentis,
<verg. aene. 7.94>	Atque harum effultus tergo stratisque iacebat
<verg. aene. 7.95>	Velleribus: subita ex alto uox reddita luco est:
<verg. aene. 7.96>	"Ne pete conubiis natam sociare Latinis,
<verg. aene. 7.97>	O mea progenies, thalamis neu crede paratis;
<verg. aene. 7.98>	Externi uenient: generi, qui sanguine nostrum
<verg. aene. 7.99>	Nomen in astra ferant, quorumque ab stirpe nepotes
<verg. aene. 7.100>	Omnia sub pedibus, qua Sol utrumque recurrens
<verg. aene. 7.101>	Aspicit Oceanum, uertique regique uidebunt."
<verg. aene. 7.102>	Haec responsa patris Fauni monitusque silenti
<verg. aene. 7.103>	Nocte datos non ipse suo premit ore Latinus,
<verg. aene. 7.104>	Sed circum late uolitans iam Fama per urbes
<verg. aene. 7.105>	Ausonias tulerat, cum Laomedontia pubes
<verg. aene. 7.106>	Gramineo ripae religauit ab aggere classem.
<verg. aene. 7.107>	Aeneas primique duces et pulcher Iulus
<verg. aene. 7.108>	Corpora sub ramis deponunt arboris altae,
<verg. aene. 7.109>	Instituuntque dapes et adorea liba per herbam
<verg. aene. 7.110>	Subiciunt epulis (sic Iuppiter ipse monebat)
<verg. aene. 7.111>	Et Cereale solum pomis agrestibus augent.
<verg. aene. 7.112>	Consumptis hic forte aliis, ut uertere morsus
<verg. aene. 7.113>	Exiguam in Cererem penuria adegit edendi,
<verg. aene. 7.114>	Et uiolare manu malisque audacibus orbem
<verg. aene. 7.115>	Fatalis crusti patulis nec parcere quadris:
<verg. aene. 7.116>	"Heus, etiam mensas consumimus" inquit Iulus,
<verg. aene. 7.117>	Nec plura, alludens. ea uox audita laborum
<verg. aene. 7.118>	Prima tulit finem, primamque loquentis ab ore
<verg. aene. 7.119>	Eripuit pater ac stupefactus numine pressit.
<verg. aene. 7.120>	Continuo "salue fatis mihi debita tellus
<verg. aene. 7.121>	Vosque" ait "o fidi Troiae saluete penates:
<verg. aene. 7.122>	Hic domus, haec patria est. genitor mihi talia namque
<verg. aene. 7.123>	(Nunc repeto) Anchises fatorum arcana reliquit:
<verg. aene. 7.124>	"Cum te, nate, fames ignota ad litora uectum
<verg. aene. 7.125>	Accisis coget dapibus consumere mensas,
<verg. aene. 7.126>	Tum sperare domos defessus, ibique memento
<verg. aene. 7.127>	Prima locare manu molirique aggere tecta."
<verg. aene. 7.128>	Haec erat illa fames, haec nos suprema manebat
<verg. aene. 7.129>	Exitiis positura modum. ******************
<verg. aene. 7.130>	Quare agite et primo laeti cum lumine solis
<verg. aene. 7.131>	Quae loca, quiue habeant homines, ubi moenia gentis,
<verg. aene. 7.132>	Vestigemus et a portu diuersa petamus.
<verg. aene. 7.133>	Nunc pateras libate Ioui precibusque uocate
<verg. aene. 7.134>	Anchisen genitorem, et uina reponite mensis."
<verg. aene. 7.135>	Sic deinde effatus frondenti tempora ramo
<verg. aene. 7.136>	Implicat et geniumque loci primamque deorum
<verg. aene. 7.137>	Tellurem Nymphasque et adhuc ignota precatur
<verg. aene. 7.138>	Flumina, tum Noctem Noctisque orientia signa
<verg. aene. 7.139>	Idaeumque Iouem Phrygiamque ex ordine matrem
<verg. aene. 7.140>	Inuocat, et duplicis caeloque Ereboque parentis.
<verg. aene. 7.141>	Hic pater omnipotens ter caelo clarus ab alto
<verg. aene. 7.142>	Intonuit, radiisque ardentem lucis et auro
<verg. aene. 7.143>	Ipse manu quatiens ostendit ab aethere nubem.
<verg. aene. 7.144>	Diditur hic subito Troiana per agmina rumor
<verg. aene. 7.145>	Aduenisse diem quo debita moenia condant.
<verg. aene. 7.146>	Certatim instaurant epulas atque omine magno
<verg. aene. 7.147>	Crateras laeti statuunt et uina coronant.
<verg. aene. 7.148>	Postera cum prima lustrabat lampade terras
<verg. aene. 7.149>	Orta dies, urbem et finis et litora gentis
<verg. aene. 7.150>	Diuersi explorant: haec fontis stagna Numici,
<verg. aene. 7.151>	Hunc Thybrim fluuium, hic fortis habitare Latinos.
<verg. aene. 7.152>	Tum satus Anchisa delectos ordine ab omni
<verg. aene. 7.153>	Centum oratores augusta ad moenia regis
<verg. aene. 7.154>	Ire iubet, ramis uelatos Palladis omnis,
<verg. aene. 7.155>	Donaque ferre uiro pacemque exposcere Teucris.
<verg. aene. 7.156>	Haud mora, festinant iussi rapidisque feruntur
<verg. aene. 7.157>	Passibus. ipse humili designat moenia fossa
<verg. aene. 7.158>	Moliturque locum, primasque in litore sedes
<verg. aene. 7.159>	Castrorum in morem pinnis atque aggere cingit.
<verg. aene. 7.160>	Iamque iter emensi turris ac tecta Latinorum
<verg. aene. 7.161>	Ardua cernebant iuuenes muroque subibant.
<verg. aene. 7.162>	Ante urbem pueri et primaeuo flore iuuentus
<verg. aene. 7.163>	Exercentur equis domitantque in puluere currus,
<verg. aene. 7.164>	Aut acris tendunt arcus aut lenta lacertis
<verg. aene. 7.165>	Spicula contorquent, cursuque ictuque lacessunt:
<verg. aene. 7.166>	Cum praeuectus equo longaeui regis ad auris
<verg. aene. 7.167>	Nuntius ingentis ignota in ueste reportat
<verg. aene. 7.168>	Aduenisse uiros. ille intra tecta uocari
<verg. aene. 7.169>	Imperat et solio medius consedit auito.
<verg. aene. 7.170>	Tectum augustum, ingens, centum sublime columnis
<verg. aene. 7.171>	Vrbe fuit summa, Laurentis regia Pici,
<verg. aene. 7.172>	Horrendum siluis et religione parentum.
<verg. aene. 7.173>	Hic sceptra accipere et primos attollere fascis
<verg. aene. 7.174>	Regibus omen erat; hoc illis curia templum,
<verg. aene. 7.175>	Hae sacris sedes epulis; hic ariete caeso
<verg. aene. 7.176>	Perpetuis soliti patres considere mensis.
<verg. aene. 7.177>	Quin etiam ueterum effigies ex ordine auorum
<verg. aene. 7.178>	Antiqua e cedro, Italusque paterque Sabinus
<verg. aene. 7.179>	Vitisator curuam seruans sub imagine falcem,
<verg. aene. 7.180>	Saturnusque senex Ianique bifrontis imago
<verg. aene. 7.181>	Vestibulo astabant, aliique ab origine reges,
<verg. aene. 7.182>	Martiaque ob patriam pugnando uulnera passi.
<verg. aene. 7.183>	Multaque praeterea sacris in postibus arma,
<verg. aene. 7.184>	Captiui pendent currus curuaeque secures
<verg. aene. 7.185>	Et cristae capitum et portarum ingentia claustra
<verg. aene. 7.186>	Spiculaque clipeique ereptaque rostra carinis.
<verg. aene. 7.187>	Ipse Quirinali lituo paruaque sedebat
<verg. aene. 7.188>	Succinctus trabea laeuaque ancile gerebat
<verg. aene. 7.189>	Picus, equum domitor, quem capta cupidine coniunx
<verg. aene. 7.190>	Aurea percussum uirga uersumque uenenis
<verg. aene. 7.191>	Fecit auem Circe sparsitque coloribus alas.
<verg. aene. 7.192>	Tali intus templo diuum patriaque Latinus
<verg. aene. 7.193>	Sede sedens Teucros ad sese in tecta uocauit,
<verg. aene. 7.194>	Atque haec ingressis placido prior edidit ore:
<verg. aene. 7.195>	"Dicite, Dardanidae (neque enim nescimus et urbem
<verg. aene. 7.196>	Et genus, auditique aduertitis aequore cursum),
<verg. aene. 7.197>	Quid petitis? quae causa rates aut cuius egentis
<verg. aene. 7.198>	Litus ad Ausonium tot per uada caerula uexit?
<verg. aene. 7.199>	Siue errore uiae seu tempestatibus acti,
<verg. aene. 7.200>	Qualia multa mari nautae patiuntur in alto,
<verg. aene. 7.201>	Fluminis intrastis ripas portuque sedetis,
<verg. aene. 7.202>	Ne fugite hospitium, neue ignorate Latinos
<verg. aene. 7.203>	Saturni gentem haud uinclo nec legibus aequam,
<verg. aene. 7.204>	Sponte sua ueterisque dei se more tenentem.
<verg. aene. 7.205>	Atque equidem memini (fama est obscurior annis)
<verg. aene. 7.206>	Auruncos ita ferre senes, his ortus ut agris
<verg. aene. 7.207>	Dardanus Idaeas Phrygiae penetrauit ad urbes
<verg. aene. 7.208>	Threiciamque Samum, quae nunc Samothracia fertur.
<verg. aene. 7.209>	Hinc illum Corythi Tyrrhena ab sede profectum
<verg. aene. 7.210>	Aurea nunc solio stellantis regia caeli
<verg. aene. 7.211>	Accipit et numerum diuorum altaribus auget."
<verg. aene. 7.212>	Dixerat, et dicta Ilioneus sic uoce secutus:
<verg. aene. 7.213>	"Rex, genus egregium Fauni, nec fluctibus actos
<verg. aene. 7.214>	Atra subegit hiemps uestris succedere terris,
<verg. aene. 7.215>	Nec sidus regione uiae litusue fefellit:
<verg. aene. 7.216>	Consilio hanc omnes animisque uolentibus urbem
<verg. aene. 7.217>	Afferimur pulsi regnis, quae maxima quondam
<verg. aene. 7.218>	Extremo ueniens sol aspiciebat Olympo.
<verg. aene. 7.219>	Ab Ioue principium generis, Ioue Dardana pubes
<verg. aene. 7.220>	Gaudet auo, rex ipse Iouis de gente suprema:
<verg. aene. 7.221>	Troius Aeneas tua nos ad limina misit.
<verg. aene. 7.222>	Quanta per Idaeos saeuis effusa Mycenis
<verg. aene. 7.223>	Tempestas ierit campos, quibus actus uterque
<verg. aene. 7.224>	Europae atque Asiae fatis concurrerit orbis,
<verg. aene. 7.225>	Audiit et si quem tellus extrema refuso
<verg. aene. 7.226>	Summouet Oceano et si quem extenta plagarum
<verg. aene. 7.227>	Quattuor in medio dirimit plaga solis iniqui.
<verg. aene. 7.228>	Diluuio ex illo tot uasta per aequora uecti
<verg. aene. 7.229>	Dis sedem exiguam patriis litusque rogamus
<verg. aene. 7.230>	Innocuum et cunctis undamque auramque patentem.
<verg. aene. 7.231>	Non erimus regno indecores, nec uestra feretur
<verg. aene. 7.232>	Fama leuis tantique abolescet gratia facti,
<verg. aene. 7.233>	Nec Troiam Ausonios gremio excepisse pigebit.
<verg. aene. 7.234>	Fata per Aeneae iuro dextramque potentem,
<verg. aene. 7.235>	Siue fide seu quis bello est expertus et armis:
<verg. aene. 7.236>	Multi nos populi, multae (ne temne, quod ultro
<verg. aene. 7.237>	Praeferimus manibus uittas ac uerba precantia)
<verg. aene. 7.238>	Et petiere sibi et uoluere adiungere gentes;
<verg. aene. 7.239>	Sed nos fata deum uestras exquirere terras
<verg. aene. 7.240>	Imperiis egere suis. hinc Dardanus ortus:
<verg. aene. 7.241>	Huc repetit iussisque ingentibus urget Apollo
<verg. aene. 7.242>	Tyrrhenum ad Thybrim et fontis uada sacra Numici.
<verg. aene. 7.243>	Dat tibi praeterea fortunae parua prioris
<verg. aene. 7.244>	Munera, reliquias Troia ex ardente receptas.
<verg. aene. 7.245>	Hoc pater Anchises auro libabat ad aras,
<verg. aene. 7.246>	Hoc Priami gestamen erat cum iura uocatis
<verg. aene. 7.247>	More daret populis, sceptrumque sacerque tiaras
<verg. aene. 7.248>	Iliadumque labor uestes." ******************
<verg. aene. 7.249>	Talibus Ilionei dictis defixa Latinus
<verg. aene. 7.250>	Obtutu tenet ora soloque immobilis haeret,
<verg. aene. 7.251>	Intentos uoluens oculos. nec purpura regem
<verg. aene. 7.252>	Picta mouet nec sceptra mouent Priameia tantum
<verg. aene. 7.253>	Quantum in conubio natae thalamoque moratur,
<verg. aene. 7.254>	Et ueteris Fauni uoluit sub pectore sortem:
<verg. aene. 7.255>	Hunc illum fatis externa ab sede profectum
<verg. aene. 7.256>	Portendi generum paribusque in regna uocari
<verg. aene. 7.257>	Auspiciis, huic progeniem uirtute futuram
<verg. aene. 7.258>	Egregiam et totum quae uiribus occupet orbem.
<verg. aene. 7.259>	Tandem laetus ait: "di nostra incepta secundent
<verg. aene. 7.260>	Auguriumque suum! dabitur, Troiane, quod optas.
<verg. aene. 7.261>	Munera nec sperno: non uobis rege Latino
<verg. aene. 7.262>	Diuitis uber agri Troiaeue opulentia deerit.
<verg. aene. 7.263>	Ipse modo Aeneas, nostri si tanta cupidost,
<verg. aene. 7.264>	Si iungi hospitio properat sociusue uocari,
<verg. aene. 7.265>	Adueniat, uultus neue exhorrescat amicos:
<verg. aene. 7.266>	Pars mihi pacis erit dextram tetigisse tyranni.
<verg. aene. 7.267>	Vos contra regi mea nunc mandata referte.
<verg. aene. 7.268>	Est mihi nata, uiro gentis quam iungere nostrae
<verg. aene. 7.269>	Non patrio ex adyto sortes, non plurima caelo
<verg. aene. 7.270>	Monstra sinunt; generos externis affore ab oris,
<verg. aene. 7.271>	Hoc Latio restare canunt, qui sanguine nostrum
<verg. aene. 7.272>	Nomen in astra ferant. hunc illum poscere fata
<verg. aene. 7.273>	Et reor et, si quid ueri mens augurat, opto."
<verg. aene. 7.274>	Haec effatus equos numero pater eligit omni
<verg. aene. 7.275>	(Stabant ter centum nitidi in praesepibus altis):
<verg. aene. 7.276>	Omnibus extemplo Teucris iubet ordine duci
<verg. aene. 7.277>	Instratos ostro alipedes pictisque tapetis:
<verg. aene. 7.278>	Aurea pectoribus demissa monilia pendent,
<verg. aene. 7.279>	Tecti auro fuluum mandunt sub dentibus aurum;
<verg. aene. 7.280>	Absenti Aeneae currum geminosque iugalis
<verg. aene. 7.281>	Semine ab aetherio flagrantis naribus ignem,
<verg. aene. 7.282>	Illorum de gente patri quos daedala Circe
<verg. aene. 7.283>	Supposita de matre nothos furata creauit.
<verg. aene. 7.284>	Talibus Aeneadae donis dictisque Latini
<verg. aene. 7.285>	Sublimes in equis redeunt pacemque reportant.
<verg. aene. 7.286>	Ecce autem Inachiis sese referebat ab Argis
<verg. aene. 7.287>	Saeua Iouis coniunx aurasque inuecta tenebat,
<verg. aene. 7.288>	Et laetum Aenean classemque ex aethere longe
<verg. aene. 7.289>	Dardaniam Siculo prospexit ab usque Pachyno.
<verg. aene. 7.290>	Moliri iam tecta uidet, iam fidere terrae,
<verg. aene. 7.291>	Deseruisse rates: stetit acri fixa dolore.
<verg. aene. 7.292>	Tum quassans caput haec effundit pectore dicta:
<verg. aene. 7.293>	"Heu stirpem inuisam et fatis contraria nostris
<verg. aene. 7.294>	Fata Phrygum! num Sigeis occumbere campis,
<verg. aene. 7.295>	Num capti potuere capi? num incensa cremauit
<verg. aene. 7.296>	Troia uiros? medias acies mediosque per ignis
<verg. aene. 7.297>	Inuenere uiam. at, credo, mea numina tandem
<verg. aene. 7.298>	Fessa iacent, odiis aut exsaturata quieui.
<verg. aene. 7.299>	Quin etiam patria excussos infesta per undas
<verg. aene. 7.300>	Ausa sequi et profugis toto me opponere ponto!
<verg. aene. 7.301>	Absumptae in Teucros uires caelique marisque.
<verg. aene. 7.302>	Quid Syrtes aut Scylla mihi, quid uasta Charybdis
<verg. aene. 7.303>	Profuit? optato conduntur Thybridis alueo
<verg. aene. 7.304>	Securi pelagi atque mei. Mars perdere gentem
<verg. aene. 7.305>	Immanem Lapithum ualuit, concessit in iras
<verg. aene. 7.306>	Ipse deum antiquam genitor Calydona Dianae,
<verg. aene. 7.307>	Quod scelus aut Lapithis tantum aut Calydone merente?
<verg. aene. 7.308>	Ast ego, magna Iouis coniunx, nil linquere inausum
<verg. aene. 7.309>	Quae potui infelix, quae memet in omnia uerti,
<verg. aene. 7.310>	Vincor ab Aenea. quod si mea numina non sunt
<verg. aene. 7.311>	Magna satis, dubitem haud equidem implorare quod usquam est:
<verg. aene. 7.312>	Flectere si nequeo superos, Acheronta mouebo.
<verg. aene. 7.313>	Non dabitur regnis, esto, prohibere Latinis,
<verg. aene. 7.314>	Atque immota manet fatis Lauinia coniunx:
<verg. aene. 7.315>	At trahere atque moras tantis licet addere rebus,
<verg. aene. 7.316>	At licet amborum populos exscindere regum.
<verg. aene. 7.317>	Hac gener atque socer coeant mercede suorum:
<verg. aene. 7.318>	Sanguine Troiano et Rutulo dotabere, uirgo,
<verg. aene. 7.319>	Et Bellona manet te pronuba. nec face tantum
<verg. aene. 7.320>	Cisseis praegnas ignis enixa iugalis;
<verg. aene. 7.321>	Quin idem Veneri partus suus et Paris alter,
<verg. aene. 7.322>	Funestaeque iterum recidiua in Pergama taedae."
<verg. aene. 7.323>	Haec ubi dicta dedit, terras horrenda petiuit;
<verg. aene. 7.324>	Luctificam Allecto dirarum ab sede dearum
<verg. aene. 7.325>	Infernisque ciet tenebris, cui tristia bella
<verg. aene. 7.326>	Iraeque insidiaeque et crimina noxia cordi.
<verg. aene. 7.327>	Odit et ipse pater Pluton, odere sorores
<verg. aene. 7.328>	Tartareae monstrum: tot sese uertit in ora,
<verg. aene. 7.329>	Tam saeuae facies, tot pullulat atra colubris.
<verg. aene. 7.330>	Quam Iuno his acuit uerbis ac talia fatur:
<verg. aene. 7.331>	"Hunc mihi da proprium, uirgo sata Nocte, laborem,
<verg. aene. 7.332>	Hanc operam, ne noster honos infractaue cedat
<verg. aene. 7.333>	Fama loco, neu conubiis ambire Latinum
<verg. aene. 7.334>	Aeneadae possint Italosue obsidere finis.
<verg. aene. 7.335>	Tu potes unanimos armare in proelia fratres
<verg. aene. 7.336>	Atque odiis uersare domos, tu uerbera tectis
<verg. aene. 7.337>	Funereasque inferre faces, tibi nomina mille,
<verg. aene. 7.338>	Mille nocendi artes. fecundum concute pectus,
<verg. aene. 7.339>	Dissice compositam pacem, sere crimina belli;
<verg. aene. 7.340>	Arma uelit poscatque simul rapiatque iuuentus."
<verg. aene. 7.341>	Exim Gorgoneis Allecto infecta uenenis
<verg. aene. 7.342>	Principio Latium et Laurentis tecta tyranni
<verg. aene. 7.343>	Celsa petit, tacitumque obsedit limen Amatae,
<verg. aene. 7.344>	Quam super aduentu Teucrum Turnique hymenaeis
<verg. aene. 7.345>	Femineae ardentem curaeque iraeque coquebant.
<verg. aene. 7.346>	Huic dea caeruleis unum de crinibus anguem
<verg. aene. 7.347>	Conicit inque sinum praecordia ad intima subdit,
<verg. aene. 7.348>	Quo furibunda domum monstro permisceat omnem.
<verg. aene. 7.349>	Ille inter uestis et leuia pectora lapsus
<verg. aene. 7.350>	Voluitur attactu nullo, fallitque furentem
<verg. aene. 7.351>	Vipeream inspirans animam; fit tortile collo
<verg. aene. 7.352>	Aurum ingens coluber, fit longae taenia uittae
<verg. aene. 7.353>	Innectitque comas et membris lubricus errat.
<verg. aene. 7.354>	Ac dum prima lues udo sublapsa ueneno
<verg. aene. 7.355>	Pertemptat sensus atque ossibus implicat ignem
<verg. aene. 7.356>	Necdum animus toto percepit pectore flammam,
<verg. aene. 7.357>	Mollius et solito matrum de more locutast,
<verg. aene. 7.358>	Multa super natae lacrimans Phrygiisque hymenaeis:
<verg. aene. 7.359>	"Exulibusne datur ducenda Lauinia Teucris,
<verg. aene. 7.360>	O genitor, nec te miseret nataeque tuique?
<verg. aene. 7.361>	Nec matris miseret, quam primo aquilone relinquet
<verg. aene. 7.362>	Perfidus alta petens abducta uirgine praedo?
<verg. aene. 7.363>	At non sic Phrygius penetrat Lacedaemona pastor,
<verg. aene. 7.364>	Ledaeamque Helenam Troianas uexit ad urbes?
<verg. aene. 7.365>	Quid tua sancta fides? quid cura antiqua tuorum
<verg. aene. 7.366>	Et consanguineo totiens data dextera Turno?
<verg. aene. 7.367>	Si gener externa petitur de gente Latinis,
<verg. aene. 7.368>	Idque sedet Faunique premunt te iussa parentis,
<verg. aene. 7.369>	Omnem equidem sceptris terram quae libera nostris
<verg. aene. 7.370>	Dissidet externam reor et sic dicere diuos.
<verg. aene. 7.371>	Et Turno, si prima domus repetatur origo,
<verg. aene. 7.372>	Inachus Acrisiusque patres mediaeque Mycenae."
<verg. aene. 7.373>	His ubi nequiquam dictis experta Latinum
<verg. aene. 7.374>	Contra stare uidet, penitusque in uiscera lapsum
<verg. aene. 7.375>	Serpentis furiale malum totamque pererrat,
<verg. aene. 7.376>	Tum uero infelix ingentibus excita monstris
<verg. aene. 7.377>	Immensam sine more furit lymphata per urbem.
<verg. aene. 7.378>	Ceu quondam torto uolitans sub uerbere turbo,
<verg. aene. 7.379>	Quem pueri magno in gyro uacua atria circum
<verg. aene. 7.380>	Intenti ludo exercent ille actus habena
<verg. aene. 7.381>	Curuatis fertur spatiis; stupet inscia supra
<verg. aene. 7.382>	Impubesque manus mirata uolubile buxum;
<verg. aene. 7.383>	Dant animos plagae: non cursu segnior illo
<verg. aene. 7.384>	Per medias urbes agitur populosque ferocis.
<verg. aene. 7.385>	Quin etiam in siluas simulato numine Bacchi
<verg. aene. 7.386>	Maius adorta nefas maioremque orsa furorem
<verg. aene. 7.387>	Euolat et natam frondosis montibus abdit,
<verg. aene. 7.388>	Quo thalamum eripiat Teucris taedasque moretur,
<verg. aene. 7.389>	Euhoe Bacche fremens, solum te uirgine dignum
<verg. aene. 7.390>	Vociferans: etenim mollis tibi sumere thyrsos,
<verg. aene. 7.391>	Te lustrare choro, sacrum tibi pascere crinem.
<verg. aene. 7.392>	Fama uolat, furiisque accensas pectore matres
<verg. aene. 7.393>	Idem omnis simul ardor agit noua quaerere tecta:
<verg. aene. 7.394>	Deseruere domos, uentis dant colla comasque;
<verg. aene. 7.395>	Ast aliae tremulis ululatibus aethera complent
<verg. aene. 7.396>	Pampineasque gerunt incinctae pellibus hastas.
<verg. aene. 7.397>	Ipsa inter medias flagrantem feruida pinum
<verg. aene. 7.398>	Sustinet ac natae Turnique canit hymenaeos
<verg. aene. 7.399>	Sanguineam torquens aciem, toruumque repente
<verg. aene. 7.400>	Clamat: "io matres, audite, ubi quaeque, Latinae:
<verg. aene. 7.401>	Si qua piis animis manet infelicis Amatae
<verg. aene. 7.402>	Gratia, si iuris materni cura remordet,
<verg. aene. 7.403>	Soluite crinalis uittas, capite orgia mecum."
<verg. aene. 7.404>	Talem inter siluas, inter deserta ferarum
<verg. aene. 7.405>	Reginam Allecto stimulis agit undique Bacchi.
<verg. aene. 7.406>	Postquam uisa satis primos acuisse furores
<verg. aene. 7.407>	Consiliumque omnemque domum uertisse Latini,
<verg. aene. 7.408>	Protinus hinc fuscis tristis dea tollitur alis
<verg. aene. 7.409>	Audacis Rutuli ad muros, quam dicitur urbem
<verg. aene. 7.410>	Acrisioneis Danae fundasse colonis
<verg. aene. 7.411>	Praecipiti delata Noto. locus Ardea quondam
<verg. aene. 7.412>	Dictus auis, et nunc magnum manet Ardea nomen,
<verg. aene. 7.413>	Sed fortuna fuit. tectis hic Turnus in altis
<verg. aene. 7.414>	Iam mediam nigra carpebat nocte quietem.
<verg. aene. 7.415>	Allecto toruam faciem et furialia membra
<verg. aene. 7.416>	Exuit, in uultus sese transformat anilis
<verg. aene. 7.417>	Et frontem obscenam rugis arat, induit albos
<verg. aene. 7.418>	Cum uitta crinis, tum ramum innectit oliuae;
<verg. aene. 7.419>	Fit Calybe Iunonis anus templique sacerdos,
<verg. aene. 7.420>	Et iuueni ante oculos his se cum uocibus offert:
<verg. aene. 7.421>	"Turne, tot incassum fusos patiere labores,
<verg. aene. 7.422>	Et tua Dardaniis transcribi sceptra colonis?
<verg. aene. 7.423>	Rex tibi coniugium et quaesitas sanguine dotes
<verg. aene. 7.424>	Abnegat, externusque in regnum quaeritur heres.
<verg. aene. 7.425>	I nunc, ingratis offer te, irrise, periclis;
<verg. aene. 7.426>	Tyrrhenas, i, sterne acies, tege pace Latinos.
<verg. aene. 7.427>	Haec adeo tibi me, placida cum nocte iaceres,
<verg. aene. 7.428>	Ipsa palam fari omnipotens Saturnia iussit.
<verg. aene. 7.429>	Quare age et armari pubem portisque moueri
<verg. aene. 7.430>	Laetus in arma para, et Phrygios qui flumine pulchro
<verg. aene. 7.431>	Consedere duces pictasque exure carinas.
<verg. aene. 7.432>	Caelestum uis magna iubet. rex ipse Latinus,
<verg. aene. 7.433>	Ni dare coniugium et dicto parere fatetur,
<verg. aene. 7.434>	Sentiat et tandem Turnum experiatur in armis."
<verg. aene. 7.435>	Hic iuuenis uatem irridens sic orsa uicissim
<verg. aene. 7.436>	Ore refert: "classis inuectas Thybridis undam
<verg. aene. 7.437>	Non, ut rere, meas effugit nuntius auris;
<verg. aene. 7.438>	Ne tantos mihi finge metus. nec regia Iuno
<verg. aene. 7.439>	Immemor est nostri. ******************
<verg. aene. 7.440>	Sed te uicta situ uerique effeta senectus,
<verg. aene. 7.441>	O mater, curis nequiquam exercet, et arma
<verg. aene. 7.442>	Regum inter falsa uatem formidine ludit.
<verg. aene. 7.443>	Cura tibi diuum effigies et templa tueri;
<verg. aene. 7.444>	Bella uiri pacemque gerent quis bella gerenda."
<verg. aene. 7.445>	Talibus Allecto dictis exarsit in iras.
<verg. aene. 7.446>	At iuueni oranti subitus tremor occupat artus,
<verg. aene. 7.447>	Deriguere oculi: tot Erinys sibilat hydris
<verg. aene. 7.448>	Tantaque se facies aperit; tum flammea torquens
<verg. aene. 7.449>	Lumina cunctantem et quaerentem dicere plura
<verg. aene. 7.450>	Reppulit, et geminos erexit crinibus anguis,
<verg. aene. 7.451>	Verberaque insonuit rabidoque haec addidit ore:
<verg. aene. 7.452>	"En ego uicta situ, quam ueri effeta senectus
<verg. aene. 7.453>	Arma inter regum falsa formidine ludit;
<verg. aene. 7.454>	Respice ad haec: adsum dirarum ab sede sororum,
<verg. aene. 7.455>	Bella manu letumque gero." ********************
<verg. aene. 7.456>	Sic effata facem iuueni coniecit et atro
<verg. aene. 7.457>	Lumine fumantis fixit sub pectore taedas.
<verg. aene. 7.458>	Olli somnum ingens rumpit pauor, ossaque et artus
<verg. aene. 7.459>	Perfudit toto proruptus corpore sudor.
<verg. aene. 7.460>	Arma amens fremit, arma toro tectisque requirit:
<verg. aene. 7.461>	Saeuit amor ferri et scelerata insania belli,
<verg. aene. 7.462>	Ira super: magno ueluti cum flamma sonore
<verg. aene. 7.463>	Virgea suggeritur costis undantis aeni
<verg. aene. 7.464>	Exsultantque aestu latices, furit intus aquai
<verg. aene. 7.465>	Fumidus atque alte spumis exuberat amnis,
<verg. aene. 7.466>	Nec iam se capit unda, uolat uapor ater ad auras.
<verg. aene. 7.467>	Ergo iter ad regem polluta pace Latinum
<verg. aene. 7.468>	Indicit primis iuuenum et iubet arma parari,
<verg. aene. 7.469>	Tutari Italiam, detrudere finibus hostem;
<verg. aene. 7.470>	Se satis ambobus Teucrisque uenire Latinisque.
<verg. aene. 7.471>	Haec ubi dicta dedit diuosque in uota uocauit,
<verg. aene. 7.472>	Certatim sese Rutuli exhortantur in arma.
<verg. aene. 7.473>	Hunc decus egregium formae mouet atque iuuentae,
<verg. aene. 7.474>	Hunc ataui reges, hunc claris dextera factis.
<verg. aene. 7.475>	Dum Turnus Rutulos animis audacibus implet,
<verg. aene. 7.476>	Allecto in Teucros Stygiis se concitat alis,
<verg. aene. 7.477>	Arte noua speculata locum, quo litore pulcher
<verg. aene. 7.478>	Insidiis cursuque feras agitabat Iulus.
<verg. aene. 7.479>	Hic subitam canibus rabiem Cocytia uirgo
<verg. aene. 7.480>	Obicit et noto naris contingit odore,
<verg. aene. 7.481>	Vt ceruum ardentes agerent; quae prima laborum
<verg. aene. 7.482>	Causa fuit belloque animos accendit agrestis.
<verg. aene. 7.483>	Ceruus erat forma praestanti et cornibus ingens,
<verg. aene. 7.484>	Tyrrhidae pueri quem matris ab ubere raptum
<verg. aene. 7.485>	Nutribant Tyrrhusque pater, cui regia parent
<verg. aene. 7.486>	Armenta et late custodia credita campi.
<verg. aene. 7.487>	Assuetum imperiis soror omni Siluia cura
<verg. aene. 7.488>	Mollibus intexens ornabat cornua sertis,
<verg. aene. 7.489>	Pectebatque ferum puroque in fonte lauabat.
<verg. aene. 7.490>	Ille manum patiens mensaeque assuetus erili
<verg. aene. 7.491>	Errabat siluis rursusque ad limina nota
<verg. aene. 7.492>	Ipse domum sera quamuis se nocte ferebat.
<verg. aene. 7.493>	Hunc procul errantem rabidae uenantis Iuli
<verg. aene. 7.494>	Commouere canes, fluuio cum forte secundo
<verg. aene. 7.495>	Deflueret ripaque aestus uiridante leuaret.
<verg. aene. 7.496>	Ipse etiam eximiae laudis succensus amore
<verg. aene. 7.497>	Ascanius curuo derexit spicula cornu;
<verg. aene. 7.498>	Nec dextrae erranti deus afuit, actaque multo
<verg. aene. 7.499>	Perque uterum sonitu perque ilia uenit harundo.
<verg. aene. 7.500>	Saucius at quadripes nota intra tecta refugit
<verg. aene. 7.501>	Successitque gemens stabulis, questuque cruentus
<verg. aene. 7.502>	Atque imploranti similis tectum omne replebat.
<verg. aene. 7.503>	Siluia prima soror palmis percussa lacertos
<verg. aene. 7.504>	Auxilium uocat et duros conclamat agrestis.
<verg. aene. 7.505>	Olli (pestis enim tacitis latet aspera siluis)
<verg. aene. 7.506>	Improuisi adsunt, hic torre armatus obusto,
<verg. aene. 7.507>	Stipitis hic grauidi nodis; quod cuique repertum
<verg. aene. 7.508>	Rimanti telum ira facit. uocat agmina Tyrrhus,
<verg. aene. 7.509>	Quadrifidam quercum cuneis ut forte coactis
<verg. aene. 7.510>	Scindebat rapta spirans immane securi.
<verg. aene. 7.511>	At saeua e speculis tempus dea nacta nocendi
<verg. aene. 7.512>	Ardua tecta petit stabuli et de culmine summo
<verg. aene. 7.513>	Pastorale canit signum cornuque recuruo
<verg. aene. 7.514>	Tartaream intendit uocem, qua protinus omne
<verg. aene. 7.515>	Contremuit nemus et siluae insonuere profundae;
<verg. aene. 7.516>	Audiit et Triuiae longe lacus, audiit amnis
<verg. aene. 7.517>	Sulpurea Nar albus aqua fontesque Velini,
<verg. aene. 7.518>	Et trepidae matres pressere ad pectora natos.
<verg. aene. 7.519>	Tum uero ad uocem celeres, qua bucina signum
<verg. aene. 7.520>	Dira dedit, raptis concurrunt undique telis
<verg. aene. 7.521>	Indomiti agricolae, nec non et Troia pubes
<verg. aene. 7.522>	Ascanio auxilium castris effundit apertis.
<verg. aene. 7.523>	Derexere acies. non iam certamine agresti
<verg. aene. 7.524>	Stipitibus duris agitur sudibusue praeustis,
<verg. aene. 7.525>	Sed ferro ancipiti decernunt atraque late
<verg. aene. 7.526>	Horrescit strictis seges ensibus, aeraque fulgent
<verg. aene. 7.527>	Sole lacessita et lucem sub nubila iactant:
<verg. aene. 7.528>	Fluctus uti primo coepit cum albescere uento,
<verg. aene. 7.529>	Paulatim sese tollit mare et altius undas
<verg. aene. 7.530>	Erigit, inde imo consurgit ad aethera fundo.
<verg. aene. 7.531>	Hic iuuenis primam ante aciem stridente sagitta,
<verg. aene. 7.532>	Natorum Tyrrhi fuerat qui maximus, Almo,
<verg. aene. 7.533>	Sternitur; haesit enim sub gutture uulnus et udae
<verg. aene. 7.534>	Vocis iter tenuemque inclusit sanguine uitam.
<verg. aene. 7.535>	Corpora multa uirum circa seniorque Galaesus,
<verg. aene. 7.536>	Dum paci medium se offert, iustissimus unus
<verg. aene. 7.537>	Qui fuit Ausoniisque olim ditissimus aruis:
<verg. aene. 7.538>	Quinque greges illi balantum, quina redibant
<verg. aene. 7.539>	Armenta, et terram centum uertebat aratris.
<verg. aene. 7.540>	Atque ea per campos aequo dum Marte geruntur,
<verg. aene. 7.541>	Promissi dea facta potens, ubi sanguine bellum
<verg. aene. 7.542>	Imbuit et primae commisit funera pugnae,
<verg. aene. 7.543>	Deserit Hesperiam et caeli conuersa per auras
<verg. aene. 7.544>	Iunonem uictrix affatur uoce superba:
<verg. aene. 7.545>	"En, perfecta tibi bello discordia tristi;
<verg. aene. 7.546>	Dic in amicitiam coeant et foedera iungant.
<verg. aene. 7.547>	Quandoquidem Ausonio respersi sanguine Teucros,
<verg. aene. 7.548>	Hoc etiam his addam, tua si mihi certa uoluntas:
<verg. aene. 7.549>	Finitimas in bella feram rumoribus urbes,
<verg. aene. 7.550>	Accendamque animos insani Martis amore
<verg. aene. 7.551>	Vndique ut auxilio ueniant; spargam arma per agros."
<verg. aene. 7.552>	Tum contra Iuno: "terrorum et fraudis abundest:
<verg. aene. 7.553>	Stant belli causae, pugnatur comminus armis,
<verg. aene. 7.554>	Quae fors prima dedit sanguis nouus imbuit arma.
<verg. aene. 7.555>	Talia coniugia et talis celebrent hymenaeos
<verg. aene. 7.556>	Egregium Veneris genus et rex ipse Latinus.
<verg. aene. 7.557>	Te super aetherias errare licentius auras
<verg. aene. 7.558>	Haud pater ille uelit, summi regnator Olympi.
<verg. aene. 7.559>	Cede locis. ego, si qua super fortuna laborum est,
<verg. aene. 7.560>	Ipsa regam." talis dederat Saturnia uoces,
<verg. aene. 7.561>	Illa autem attollit stridentis anguibus alas
<verg. aene. 7.562>	Cocytique petit sedem supera ardua linquens.
<verg. aene. 7.563>	Est locus Italiae medio sub montibus altis,
<verg. aene. 7.564>	Nobilis et fama multis memoratus in oris,
<verg. aene. 7.565>	Ampsancti ualles; densis hunc frondibus atrum
<verg. aene. 7.566>	Vrget utrimque latus nemoris, medioque fragosus
<verg. aene. 7.567>	Dat sonitum saxis et torto uertice torrens.
<verg. aene. 7.568>	Hic specus horrendum et saeui spiracula Ditis
<verg. aene. 7.569>	Monstrantur, ruptoque ingens Acheronte uorago
<verg. aene. 7.570>	Pestiferas aperit fauces, quis condita Erinys,
<verg. aene. 7.571>	Inuisum numen, terras caelumque leuabat.
<verg. aene. 7.572>	Nec minus interea extremam Saturnia bello
<verg. aene. 7.573>	Imponit regina manum. ruit omnis in urbem
<verg. aene. 7.574>	Pastorum ex acie numerus, caesosque reportant
<verg. aene. 7.575>	Almonem puerum foedatique ora Galaesi,
<verg. aene. 7.576>	Implorantque deos obtestanturque Latinum.
<verg. aene. 7.577>	Turnus adest medioque in crimine caedis et igni
<verg. aene. 7.578>	Terrorem ingeminat: Teucros in regna uocari,
<verg. aene. 7.579>	Stirpem admisceri Phrygiam, se limine pelli.
<verg. aene. 7.580>	Tum quorum attonitae Baccho nemora auia matres
<verg. aene. 7.581>	Insultant thiasis (neque enim leue nomen Amatae)
<verg. aene. 7.582>	Vndique collecti coeunt Martemque fatigant.
<verg. aene. 7.583>	Ilicet infandum cuncti contra omina bellum,
<verg. aene. 7.584>	Contra fata deum peruerso numine poscunt.
<verg. aene. 7.585>	Certatim regis circumstant tecta Latini;
<verg. aene. 7.586>	Ille uelut pelago rupes immota resistit,
<verg. aene. 7.587>	Vt pelagi rupes magno ueniente fragore,
<verg. aene. 7.588>	Quae sese multis circum latrantibus undis
<verg. aene. 7.589>	Mole tenet; scopuli nequiquam et spumea circum
<verg. aene. 7.590>	Saxa fremunt laterique illisa refunditur alga.
<verg. aene. 7.591>	Verum ubi nulla datur caecum exsuperare potestas
<verg. aene. 7.592>	Consilium, et saeuae nutu Iunonis eunt res,
<verg. aene. 7.593>	Multa deos aurasque pater testatus inanis:
<verg. aene. 7.594>	"Frangimur heu fatis" inquit "ferimurque procella!
<verg. aene. 7.595>	Ipsi has sacrilego pendetis sanguine poenas,
<verg. aene. 7.596>	O miseri. te, Turne, nefas, te triste manebit
<verg. aene. 7.597>	Supplicium, uotisque deos uenerabere seris.
<verg. aene. 7.598>	Nam mihi parta quies, omnisque in limine portus
<verg. aene. 7.599>	Funere felici spolior." nec plura locutus
<verg. aene. 7.600>	Saepsit se tectis rerumque reliquit habenas.
<verg. aene. 7.601>	Mos erat Hesperio in Latio, quem protinus urbes
<verg. aene. 7.602>	Albanae coluere sacrum, nunc maxima rerum
<verg. aene. 7.603>	Roma colit, cum prima mouent in proelia Martem,
<verg. aene. 7.604>	Siue Getis inferre manu lacrimabile bellum
<verg. aene. 7.605>	Hyrcanisue Arabisue parant, seu tendere ad Indos
<verg. aene. 7.606>	Auroramque sequi Parthosque reposcere signa:
<verg. aene. 7.607>	Sunt geminae Belli portae (sic nomine dicunt)
<verg. aene. 7.608>	Religione sacrae et saeui formidine Martis;
<verg. aene. 7.609>	Centum aerei claudunt uectes aeternaque ferri
<verg. aene. 7.610>	Robora, nec custos absistit limine Ianus:
<verg. aene. 7.611>	Has, ubi certa sedet patribus sententia pugnae,
<verg. aene. 7.612>	Ipse Quirinali trabea cinctuque Gabino
<verg. aene. 7.613>	Insignis reserat stridentia limina consul,
<verg. aene. 7.614>	Ipse uocat pugnas; sequitur tum cetera pubes,
<verg. aene. 7.615>	Aereaque assensu conspirant cornua rauco.
<verg. aene. 7.616>	Hoc et tum Aeneadis indicere bella Latinus
<verg. aene. 7.617>	More iubebatur tristisque recludere portas.
<verg. aene. 7.618>	Abstinuit tactu pater auersusque refugit
<verg. aene. 7.619>	Foeda ministeria, et caecis se condidit umbris.
<verg. aene. 7.620>	Tum regina deum caelo delapsa morantis
<verg. aene. 7.621>	Impulit ipsa manu portas, et cardine uerso
<verg. aene. 7.622>	Belli ferratos rumpit Saturnia postis.
<verg. aene. 7.623>	Ardet inexcita Ausonia atque immobilis ante;
<verg. aene. 7.624>	Pars pedes ire parat campis, pars arduus altis
<verg. aene. 7.625>	Puluerulentus equis furit; omnes arma requirunt
<verg. aene. 7.626>	Pars leuis clipeos et spicula lucida tergent
<verg. aene. 7.627>	Aruina pingui subiguntque in cote securis;
<verg. aene. 7.628>	Signaque ferre iuuat sonitusque audire tubarum.
<verg. aene. 7.629>	Quinque adeo magnae positis incudibus urbes
<verg. aene. 7.630>	Tela nouant, Atina potens Tiburque superbum,
<verg. aene. 7.631>	Ardea Crustumerique et turrigerae Antemnae.
<verg. aene. 7.632>	Tegmina tuta cauant capitum flectuntque salignas
<verg. aene. 7.633>	Vmbonum cratis; alii thoracas aenos
<verg. aene. 7.634>	Aut leuis ocreas lento ducunt argento;
<verg. aene. 7.635>	Vomeris huc et falcis honos, huc omnis aratri
<verg. aene. 7.636>	Cessit amor; recoquunt patrios fornacibus ensis.
<verg. aene. 7.637>	Classica iamque sonant, it bello tessera signum.
<verg. aene. 7.638>	Hic galeam tectis trepidus rapit, ille frementis
<verg. aene. 7.639>	Ad iuga cogit equos, clipeumque auroque trilicem
<verg. aene. 7.640>	Loricam induitur fidoque accingitur ense.
<verg. aene. 7.641>	Pandite nunc Helicona, deae, cantusque mouete
<verg. aene. 7.642>	Qui bello exciti reges, quae quemque secutae
<verg. aene. 7.643>	Complerint campos acies, quibus Itala iam tum
<verg. aene. 7.644>	Floruerit terra alma uiris, quibus arserit armis;
<verg. aene. 7.645>	Et meministis enim, diuae, et memorare potestis;
<verg. aene. 7.646>	Ad nos uix tenuis famae perlabitur aura.
<verg. aene. 7.647>	Primus init bellum Tyrrhenis asper ab oris
<verg. aene. 7.648>	Contemptor diuum Mezentius agminaque armat.
<verg. aene. 7.649>	Filius huic iuxta Lausus, quo pulchrior alter
<verg. aene. 7.650>	Non fuit excepto Laurentis corpore Turni;
<verg. aene. 7.651>	Lausus, equum domitor debellatorque ferarum
<verg. aene. 7.652>	Ducit Agyllina nequiquam ex urbe secutos
<verg. aene. 7.653>	Mille uiros, dignus patriis qui laetior esset
<verg. aene. 7.654>	Imperiis et cui pater haud Mezentius esset
<verg. aene. 7.655>	Post hos insignem palma per gramina currum
<verg. aene. 7.656>	Victoresque ostentat equos satus Hercule pulchro
<verg. aene. 7.657>	Pulcher Auentinus, clipeoque insigne paternum
<verg. aene. 7.658>	Centum anguis cinctamque gerit serpentibus Hydram;
<verg. aene. 7.659>	Collis Auentini silua quem Rhea sacerdos
<verg. aene. 7.660>	Furtiuum partu sub luminis edidit oras,
<verg. aene. 7.661>	Mixta deo mulier, postquam Laurentia uictor
<verg. aene. 7.662>	Geryone exstincto Tirynthius attigit arua,
<verg. aene. 7.663>	Tyrrhenoque boues in flumine lauit Hiberas.
<verg. aene. 7.664>	Pila manu saeuosque gerunt in bella dolones,
<verg. aene. 7.665>	Et tereti pugnant mucrone ueruque Sabello.
<verg. aene. 7.666>	Ipse pedes, tegimen torquens immane leonis,
<verg. aene. 7.667>	Terribili impexum saeta cum dentibus albis
<verg. aene. 7.668>	Indutus capiti, sic regia tecta subibat,
<verg. aene. 7.669>	Horridus Herculeoque umeros innexus amictu.
<verg. aene. 7.670>	Tum gemini fratres Tiburtia moenia linquunt,
<verg. aene. 7.671>	Fratris Tiburti dictam cognomine gentem,
<verg. aene. 7.672>	Catillusque acerque Coras, Argiua iuuentus,
<verg. aene. 7.673>	Et primam ante aciem densa inter tela feruntur:
<verg. aene. 7.674>	Ceu duo nubigenae cum uertice montis ab alto
<verg. aene. 7.675>	Descendunt Centauri Homolen Othrymque niualem
<verg. aene. 7.676>	Linquentes cursu rapido; dat euntibus ingens
<verg. aene. 7.677>	Silua locum et magno cedunt uirgulta fragore.
<verg. aene. 7.678>	Nec Praenestinae fundator defuit urbis,
<verg. aene. 7.679>	Vulcano genitum pecora inter agrestia regem
<verg. aene. 7.680>	Inuentumque focis omnis quem credidit aetas,
<verg. aene. 7.681>	Caeculus. hunc legio late comitatur agrestis:
<verg. aene. 7.682>	Quique altum Praeneste uiri quique arua Gabinae
<verg. aene. 7.683>	Iunonis gelidumque Anienem et roscida riuis
<verg. aene. 7.684>	Hernica saxa colunt, quos diues Anagnia pascis,
<verg. aene. 7.685>	Quos, Amasene pater. non illis omnibus arma
<verg. aene. 7.686>	Nec clipei currusue sonant; pars maxima glandes
<verg. aene. 7.687>	Liuentis plumbi spargit, pars spicula gestat
<verg. aene. 7.688>	Bina manu, fuluosque lupi de pelle galeros
<verg. aene. 7.689>	Tegmen habent capiti; uestigia nuda sinistri
<verg. aene. 7.690>	Instituere pedis, crudus tegit altera pero.
<verg. aene. 7.691>	At Messapus, equum domitor, Neptunia proles,
<verg. aene. 7.692>	Quem neque fas igni cuiquam nec sternere ferro,
<verg. aene. 7.693>	Iam pridem resides populos desuetaque bello
<verg. aene. 7.694>	Agmina in arma uocat subito ferrumque retractat.
<verg. aene. 7.695>	Hi Fescenninas acies Aequosque Faliscos,
<verg. aene. 7.696>	Hi Soractis habent arces Flauiniaque arua
<verg. aene. 7.697>	Et Cimini cum monte lacum lucosque Capenos.
<verg. aene. 7.698>	Ibant aequati numero regemque canebant:
<verg. aene. 7.699>	Ceu quondam niuei liquida inter nubila cycni
<verg. aene. 7.700>	Cum sese e pastu referunt et longa canoros
<verg. aene. 7.701>	Dant per colla modos, sonat amnis et Asia longe
<verg. aene. 7.702>	Pulsa palus. *****************************
<verg. aene. 7.703>	Nec quisquam aeratas acies ex agmine tanto
<verg. aene. 7.704>	Misceri putet, aeriam sed gurgite ab alto
<verg. aene. 7.705>	Vrgeri uolucrum raucarum ad litora nubem.
<verg. aene. 7.706>	Ecce Sabinorum prisco de sanguine magnum
<verg. aene. 7.707>	Agmen agens Clausus magnique ipse agminis instar,
<verg. aene. 7.708>	Claudia nunc a quo diffunditur et tribus et gens
<verg. aene. 7.709>	Per Latium, postquam in partem data Roma Sabinis.
<verg. aene. 7.710>	Vna ingens Amiterna cohors priscique Quirites,
<verg. aene. 7.711>	Ereti manus omnis oliuiferaeque Mutuscae;
<verg. aene. 7.712>	Qui Nomentum urbem, qui Rosea rura Velini,
<verg. aene. 7.713>	Qui Tetricae horrentis rupes montemque Seuerum
<verg. aene. 7.714>	Casperiamque colunt Forulosque et flumen Himellae,
<verg. aene. 7.715>	Qui Tiberim Fabarimque bibunt, quos frigida misit
<verg. aene. 7.716>	Nursia, et Ortinae classes populique Latini,
<verg. aene. 7.717>	Quosque secans infaustum interluit Allia nomen:
<verg. aene. 7.718>	Quam multi Libyco uoluuntur marmore fluctus
<verg. aene. 7.719>	Saeuus ubi Orion hibernis conditur undis,
<verg. aene. 7.720>	Vel cum sole nouo densae torrentur aristae
<verg. aene. 7.721>	Aut Hermi campo aut Lyciae flauentibus aruis.
<verg. aene. 7.722>	Scuta sonant pulsuque pedum conterrita tellus.
<verg. aene. 7.723>	Hinc Agamemnonius, Troiani nominis hostis,
<verg. aene. 7.724>	Curru iungit Halaesus equos Turnoque ferocis
<verg. aene. 7.725>	Mille rapit populos, uertunt felicia Baccho
<verg. aene. 7.726>	Massica qui rastris, et quos de collibus altis
<verg. aene. 7.727>	Aurunci misere patres Sidicinaque iuxta
<verg. aene. 7.728>	Aequora, quique Cales linquunt amnisque uadosi
<verg. aene. 7.729>	Accola Vulturni, pariterque Saticulus asper
<verg. aene. 7.730>	Oscorumque manus. teretes sunt aclydes illis
<verg. aene. 7.731>	Tela, sed haec lento mos est aptare flagello.
<verg. aene. 7.732>	Laeuas caetra tegit, falcati comminus enses.
<verg. aene. 7.733>	Nec tu carminibus nostris indictus abibis,
<verg. aene. 7.734>	Oebale, quem generasse Telon Sebethide nympha
<verg. aene. 7.735>	Fertur, Teleboum Capreas cum regna teneret,
<verg. aene. 7.736>	Iam senior; patriis sed non et filius aruis
<verg. aene. 7.737>	Contentus late iam tum dicione premebat
<verg. aene. 7.738>	Sarrastis populos et quae rigat aequora Sarnus,
<verg. aene. 7.739>	Quique Rufras Batulumque tenent atque arua Celemnae,
<verg. aene. 7.740>	Et quos maliferae despectant moenia Abellae,
<verg. aene. 7.741>	Teutonico ritu soliti torquere cateias;
<verg. aene. 7.742>	Tegmina quis capitum raptus de subere cortex
<verg. aene. 7.743>	Aerataeque micant peltae, micat aereus ensis.
<verg. aene. 7.744>	Et te montosae misere in proelia Nersae,
<verg. aene. 7.745>	Vfens, insignem fama et felicibus armis,
<verg. aene. 7.746>	Horrida praecipue cui gens assuetaque multo
<verg. aene. 7.747>	Venatu nemorum, duris Aequicula glebis.
<verg. aene. 7.748>	Armati terram exercent semperque recentis
<verg. aene. 7.749>	Conuectare iuuat praedas et uiuere rapto.
<verg. aene. 7.750>	Quin et Marruuia uenit de gente sacerdos
<verg. aene. 7.751>	Fronde super galeam et felici comptus oliua
<verg. aene. 7.752>	Archippi regis missu, fortissimus Vmbro,
<verg. aene. 7.753>	Vipereo generi et grauiter spirantibus hydris
<verg. aene. 7.754>	Spargere qui somnos cantuque manuque solebat,
<verg. aene. 7.755>	Mulcebatque iras et morsus arte leuabat.
<verg. aene. 7.756>	Sed non Dardaniae medicari cuspidis ictum
<verg. aene. 7.757>	Eualuit neque eum iuuere in uulnera cantus
<verg. aene. 7.758>	Somniferi et Marsis quaesitae montibus herbae.
<verg. aene. 7.759>	Te nemus Angitiae, uitrea te Fucinus unda,
<verg. aene. 7.760>	Te liquidi fleuere lacus. ************
<verg. aene. 7.761>	Ibat et Hippolyti proles pulcherrima bello,
<verg. aene. 7.762>	Virbius, insignem quem mater Aricia misit,
<verg. aene. 7.763>	Eductum Egeriae lucis umentia circum
<verg. aene. 7.764>	Litora, pinguis ubi et placabilis ara Dianae.
<verg. aene. 7.765>	Namque ferunt fama Hippolytum, postquam arte nouercae
<verg. aene. 7.766>	Occiderit patriasque explerit sanguine poenas
<verg. aene. 7.767>	Turbatis distractus equis, ad sidera rursus
<verg. aene. 7.768>	Aetheria et superas caeli uenisse sub auras,
<verg. aene. 7.769>	Paeonis reuocatum herbis et amore Dianae.
<verg. aene. 7.770>	Tum pater omnipotens aliquem indignatus ab umbris
<verg. aene. 7.771>	Mortalem infernis ad lumina surgere uitae,
<verg. aene. 7.772>	Ipse repertorem medicinae talis et artis
<verg. aene. 7.773>	Fulmine Phoebigenam Stygias detrusit ad undas.
<verg. aene. 7.774>	At Triuia Hippolytum secretis alma recondit
<verg. aene. 7.775>	Sedibus et nymphae Egeriae nemorique relegat,
<verg. aene. 7.776>	Solus ubi in siluis Italis ignobilis aeuum
<verg. aene. 7.777>	Exigeret uersoque ubi nomine Virbius esset.
<verg. aene. 7.778>	Vnde etiam templo Triuiae lucisque sacratis
<verg. aene. 7.779>	Cornipedes arcentur equi, quod litore currum
<verg. aene. 7.780>	Et iuuenem monstris pauidi effudere marinis.
<verg. aene. 7.781>	Filius ardentis haud setius aequore campi
<verg. aene. 7.782>	Exercebat equos curruque in bella ruebat.
<verg. aene. 7.783>	Ipse inter primos praestanti corpore Turnus
<verg. aene. 7.784>	Vertitur arma tenens et toto uertice suprast.
<verg. aene. 7.785>	Cui triplici crinita iuba galea alta Chimaeram
<verg. aene. 7.786>	Sustinet Aetnaeos efflantem faucibus ignis;
<verg. aene. 7.787>	Tam magis illa fremens et tristibus effera flammis
<verg. aene. 7.788>	Quam magis effuso crudescunt sanguine pugnae.
<verg. aene. 7.789>	At leuem clipeum sublatis cornibus Io
<verg. aene. 7.790>	Auro insignibat, iam saetis obsita, iam bos,
<verg. aene. 7.791>	Argumentum ingens, et custos uirginis Argus,
<verg. aene. 7.792>	Caelataque amnem fundens pater Inachus urna.
<verg. aene. 7.793>	Insequitur nimbus peditum clipeataque totis
<verg. aene. 7.794>	Agmina densentur campis, Argiuaque pubes
<verg. aene. 7.795>	Auruncaeque manus, Rutuli ueteresque Sicani,
<verg. aene. 7.796>	Et Sacranae acies et picti scuta Labici;
<verg. aene. 7.797>	Qui saltus, Tiberine, tuos sacrumque Numici
<verg. aene. 7.798>	Litus arant Rutulosque exercent uomere collis
<verg. aene. 7.799>	Circaeumque iugum, quis Iuppiter Anxurus aruis
<verg. aene. 7.800>	Praesidet et uiridi gaudens Feronia luco;
<verg. aene. 7.801>	Qua Saturae iacet atra palus gelidusque per imas
<verg. aene. 7.802>	Quaerit iter uallis atque in mare conditur Vfens.
<verg. aene. 7.803>	Hos super aduenit Volsca de gente Camilla
<verg. aene. 7.804>	Agmen agens equitum et florentis aere cateruas,
<verg. aene. 7.805>	Bellatrix, non illa colo calathisue Mineruae
<verg. aene. 7.806>	Femineas assueta manus, sed proelia uirgo
<verg. aene. 7.807>	Dura pati cursuque pedum praeuertere uentos.
<verg. aene. 7.808>	Illa uel intactae segetis per summa uolaret
<verg. aene. 7.809>	Gramina nec teneras cursu laesisset aristas,
<verg. aene. 7.810>	Vel mare per medium fluctu suspensa tumenti
<verg. aene. 7.811>	Ferret iter celeris nec tingeret aequore plantas.
<verg. aene. 7.812>	Illam omnis tectis agrisque effusa iuuentus
<verg. aene. 7.813>	Turbaque miratur matrum et prospectat euntem,
<verg. aene. 7.814>	Attonitis inhians animis ut regius ostro
<verg. aene. 7.815>	Velet honos leuis umeros, ut fibula crinem
<verg. aene. 7.816>	Auro internectat, Lyciam ut gerat ipsa pharetram
<verg. aene. 7.817>	Et pastoralem praefixa cuspide myrtum.
<verg. aene. 8.1>	Vt belli signum Laurenti Turnus ab arce
<verg. aene. 8.2>	Extulit et rauco strepuerunt cornua cantu,
<verg. aene. 8.3>	Vtque acris concussit equos utque impulit arma,
<verg. aene. 8.4>	Extemplo turbati animi, simul omne tumultu
<verg. aene. 8.5>	Coniurat trepido Latium saeuitque iuuentus
<verg. aene. 8.6>	Effera. ductores primi Messapus et Vfens
<verg. aene. 8.7>	Contemptorque deum Mezentius undique cogunt
<verg. aene. 8.8>	Auxilia et latos uastant cultoribus agros.
<verg. aene. 8.9>	Mittitur et magni Venulus Diomedis ad urbem
<verg. aene. 8.10>	Qui petat auxilium, et Latio consistere Teucros,
<verg. aene. 8.11>	Aduectum Aenean classi uictosque penatis
<verg. aene. 8.12>	Inferre et fatis regem se dicere posci,
<verg. aene. 8.13>	Edoceat, multasque uiro se adiungere gentis
<verg. aene. 8.14>	Dardanio et late Latio increbrescere nomen:
<verg. aene. 8.15>	Quid struat his coeptis, quem, si fortuna sequatur,
<verg. aene. 8.16>	Euentum pugnae cupiat, manifestius ipsi
<verg. aene. 8.17>	Quam Turno regi aut regi apparere Latino.
<verg. aene. 8.18>	Talia per Latium. quae Laomedontius heros
<verg. aene. 8.19>	Cuncta uidens magno curarum fluctuat aestu,
<verg. aene. 8.20>	Atque animum nunc huc celerem nunc diuidit illuc
<verg. aene. 8.21>	In partisque rapit uarias perque omnia uersat,
<verg. aene. 8.22>	Sicut aquae tremulum labris ubi lumen aenis
<verg. aene. 8.23>	Sole repercussum aut radiantis imagine lunae
<verg. aene. 8.24>	Omnia peruolitat late loca, iamque sub auras
<verg. aene. 8.25>	Erigitur summique ferit laquearia tecti.
<verg. aene. 8.26>	Nox erat et terras animalia fessa per omnis
<verg. aene. 8.27>	Alituum pecudumque genus sopor altus habebat,
<verg. aene. 8.28>	Cum pater in ripa gelidique sub aetheris axe
<verg. aene. 8.29>	Aeneas, tristi turbatus pectora bello,
<verg. aene. 8.30>	Procubuit seramque dedit per membra quietem.
<verg. aene. 8.31>	Huic deus ipse loci fluuio Tiberinus amoeno
<verg. aene. 8.32>	Populeas inter senior se attollere frondes
<verg. aene. 8.33>	Visus (eum tenuis glauco uelabat amictu
<verg. aene. 8.34>	Carbasus, et crinis umbrosa tegebat harundo),
<verg. aene. 8.35>	Tum sic affari et curas his demere dictis:
<verg. aene. 8.36>	"O sate gente deum, Troianam ex hostibus urbem
<verg. aene. 8.37>	Qui reuehis nobis aeternaque Pergama seruas,
<verg. aene. 8.38>	Exspectate solo Laurenti aruisque Latinis,
<verg. aene. 8.39>	Hic tibi certa domus, certi (ne absiste) penates;
<verg. aene. 8.40>	Neu belli terrere minis; tumor omnis et irae
<verg. aene. 8.41>	Concessere deum. ******************************
<verg. aene. 8.42>	Iamque tibi, ne uana putes haec fingere somnum,
<verg. aene. 8.43>	Litoreis ingens inuenta sub ilicibus sus
<verg. aene. 8.44>	Triginta capitum fetus enixa iacebit,
<verg. aene. 8.45>	Alba, solo recubans, albi circum ubera nati.
<verg. aene. 8.46>	Hic locus urbis erit, requies ea certa laborum,
<verg. aene. 8.47>	Ex quo ter denis urbem redeuntibus annis
<verg. aene. 8.48>	Ascanius clari condet cognominis Albam.
<verg. aene. 8.49>	Haud incerta cano. nunc qua ratione quod instat
<verg. aene. 8.50>	Expedias uictor, paucis (aduerte) docebo.
<verg. aene. 8.51>	Arcades his oris, genus a Pallante profectum,
<verg. aene. 8.52>	Qui regem Euandrum comites, qui signa secuti,
<verg. aene. 8.53>	Delegere locum et posuere in montibus urbem
<verg. aene. 8.54>	Pallantis proaui de nomine Pallanteum.
<verg. aene. 8.55>	Hi bellum adsidue ducunt cum gente Latina;
<verg. aene. 8.56>	Hos castris adhibe socios et foedera iunge.
<verg. aene. 8.57>	Ipse ego te ripis et recto flumine ducam,
<verg. aene. 8.58>	Aduersum remis superes subuectus ut amnem.
<verg. aene. 8.59>	Surge age, nate dea, primisque cadentibus astris
<verg. aene. 8.60>	Iunoni fer rite preces, iramque minasque
<verg. aene. 8.61>	Supplicibus supera uotis. mihi uictor honorem
<verg. aene. 8.62>	Persolues. ego sum pleno quem flumine cernis
<verg. aene. 8.63>	Stringentem ripas et pinguia culta secantem,
<verg. aene. 8.64>	Caeruleus Thybris, caelo gratissimus amnis.
<verg. aene. 8.65>	Hic mihi magna domus, celsis caput urbibus exit."
<verg. aene. 8.66>	Dixit, deinde lacu fluuius se condidit alto
<verg. aene. 8.67>	Ima petens; nox Aenean somnusque reliquit.
<verg. aene. 8.68>	Surgit et aetherii spectans orientia solis
<verg. aene. 8.69>	Lumina rite cauis undam de flumine palmis
<verg. aene. 8.70>	Sustinet ac talis effundit ad aethera uoces:
<verg. aene. 8.71>	"Nymphae, Laurentes nymphae, genus amnibus undest,
<verg. aene. 8.72>	Tuque, o Thybri tuo genitor cum flumine sancto,
<verg. aene. 8.73>	Accipite Aenean et tandem arcete periclis.
<verg. aene. 8.74>	Quo te cumque lacus miserantem incommoda nostra
<verg. aene. 8.75>	Fonte tenet, quocumque solo pulcherrimus exis,
<verg. aene. 8.76>	Semper honore meo, semper celebrabere donis,
<verg. aene. 8.77>	Corniger Hesperidum fluuius regnator aquarum.
<verg. aene. 8.78>	Adsis o tantum et propius tua numina firmes."
<verg. aene. 8.79>	Sic memorat, geminasque legit de classe biremis
<verg. aene. 8.80>	Remigioque aptat, socios simul instruit armis.
<verg. aene. 8.81>	Ecce autem subitum atque oculis mirabile monstrum,
<verg. aene. 8.82>	Candida per siluam cum fetu concolor albo
<verg. aene. 8.83>	Procubuit uiridique in litore conspicitur sus:
<verg. aene. 8.84>	Quam pius Aeneas tibi enim, tibi, maxima Iuno,
<verg. aene. 8.85>	Mactat sacra ferens et cum grege sistit ad aram.
<verg. aene. 8.86>	Thybris ea fluuium, quam longa est, nocte tumentem
<verg. aene. 8.87>	Leniit, et tacita refluens ita substitit unda,
<verg. aene. 8.88>	Mitis ut in morem stagni placidaeque paludis
<verg. aene. 8.89>	Sterneret aequor aquis, remo ut luctamen abesset.
<verg. aene. 8.90>	Ergo iter inceptum celerant. rumore secundo
<verg. aene. 8.91>	Labitur uncta uadis abies, mirantur et undae,
<verg. aene. 8.92>	Miratur nemus insuetum fulgentia longe
<verg. aene. 8.93>	Scuta uirum fluuio pictasque innare carinas.
<verg. aene. 8.94>	Olli remigio noctemque diemque fatigant
<verg. aene. 8.95>	Et longos superant flexus, uariisque teguntur
<verg. aene. 8.96>	Arboribus, uiridisque secant placido aequore siluas.
<verg. aene. 8.97>	Sol medium caeli conscenderat igneus orbem
<verg. aene. 8.98>	Cum muros arcemque procul ac rara domorum
<verg. aene. 8.99>	Tecta uident, quae nunc Romana potentia caelo
<verg. aene. 8.100>	Aequauit, tum res inopes Euandrus habebat.
<verg. aene. 8.101>	Ocius aduertunt proras urbique propinquant.
<verg. aene. 8.102>	Forte die sollemnem illo rex Arcas honorem
<verg. aene. 8.103>	Amphitryoniadae magno diuisque ferebat
<verg. aene. 8.104>	Ante urbem in luco. Pallas huic filius una,
<verg. aene. 8.105>	Vna omnes iuuenum primi pauperque senatus
<verg. aene. 8.106>	Tura dabant, tepidusque cruor fumabat ad aras.
<verg. aene. 8.107>	Vt celsas uidere rates atque inter opacum
<verg. aene. 8.108>	Allabi nemus et tacitos incumbere remis,
<verg. aene. 8.109>	Terrentur uisu subito cunctique relictis
<verg. aene. 8.110>	Consurgunt mensis. audax quos rumpere Pallas
<verg. aene. 8.111>	Sacra uetat raptoque uolat telo obuius ipse,
<verg. aene. 8.112>	Et procul e tumulo: "iuuenes, quae causa subegit
<verg. aene. 8.113>	Ignotas temptare uias? quo tenditis?" inquit.
<verg. aene. 8.114>	"Qui genus? unde domo? pacemne huc fertis an arma?"
<verg. aene. 8.115>	Tum pater Aeneas puppi sic fatur ab alta
<verg. aene. 8.116>	Paciferaeque manu ramum praetendit oliuae:
<verg. aene. 8.117>	"Troiugenas ac tela uides inimica Latinis,
<verg. aene. 8.118>	Quos illi bello profugos egere superbo.
<verg. aene. 8.119>	Euandrum petimus. ferte haec et dicite lectos
<verg. aene. 8.120>	Dardaniae uenisse duces socia arma rogantis."
<verg. aene. 8.121>	Obstipuit tanto percussus nomine Pallas:
<verg. aene. 8.122>	"Egredere o quicumque es," ait "coramque parentem
<verg. aene. 8.123>	Alloquere ac nostris succede penatibus hospes."
<verg. aene. 8.124>	Excepitque manu dextramque amplexus inhaesit.
<verg. aene. 8.125>	Progressi subeunt luco fluuiumque relinquunt.
<verg. aene. 8.126>	Tum regem Aeneas dictis affatur amicis:
<verg. aene. 8.127>	"Optime Graiugenum, cui me Fortuna precari
<verg. aene. 8.128>	Et uitta comptos uoluit praetendere ramos,
<verg. aene. 8.129>	Non equidem extimui Danaum quod ductor et Arcas
<verg. aene. 8.130>	Quodque a stirpe fores geminis coniunctus Atridis;
<verg. aene. 8.131>	Sed mea me uirtus et sancta oracula diuum
<verg. aene. 8.132>	Cognatique patres, tua terris didita fama,
<verg. aene. 8.133>	Coniunxere tibi et fatis egere uolentem.
<verg. aene. 8.134>	Dardanus, Iliacae primus pater urbis et auctor,
<verg. aene. 8.135>	Electra, ut Grai perhibent, Atlantide cretus,
<verg. aene. 8.136>	Aduehitur Teucros; Electram maximus Atlas
<verg. aene. 8.137>	Edidit, aetherios umero qui sustinet orbis.
<verg. aene. 8.138>	Vobis Mercurius pater est, quem candida Maia
<verg. aene. 8.139>	Cyllenae gelido conceptum uertice fudit;
<verg. aene. 8.140>	At Maiam, auditis si quicquam credimus, Atlas,
<verg. aene. 8.141>	Idem Atlas generat caeli qui sidera tollit.
<verg. aene. 8.142>	Sic genus amborum scindit se sanguine ab uno.
<verg. aene. 8.143>	His fretus non legatos neque prima per artem
<verg. aene. 8.144>	Temptamenta tui pepigi; me, me ipse meumque
<verg. aene. 8.145>	Obieci caput et supplex ad limina ueni.
<verg. aene. 8.146>	Gens eadem, quae te, crudeli Daunia bello
<verg. aene. 8.147>	Insequitur; nos si pellant nihil afore credunt
<verg. aene. 8.148>	Quin omnem Hesperiam penitus sua sub iuga mittant
<verg. aene. 8.149>	Et mare quod supra teneant quodque alluit infra.
<verg. aene. 8.150>	Accipe daque fidem. sunt nobis fortia bello
<verg. aene. 8.151>	Pectora, sunt animi et rebus spectata iuuentus."
<verg. aene. 8.152>	Dixerat Aeneas. ille os oculosque loquentis
<verg. aene. 8.153>	Iamdudum et totum lustrabat lumine corpus.
<verg. aene. 8.154>	Tum sic pauca refert: "ut te, fortissime Teucrum,
<verg. aene. 8.155>	Accipio agnoscoque libens! ut uerba parentis
<verg. aene. 8.156>	Et uocem Anchisae magni uultumque recordor!
<verg. aene. 8.157>	Nam memini Hesionae uisentem regna sororis
<verg. aene. 8.158>	Laomedontiaden Priamum Salamina petentem
<verg. aene. 8.159>	Protinus Arcadiae gelidos inuisere finis.
<verg. aene. 8.160>	Tum mihi prima genas uestibat flore iuuentas,
<verg. aene. 8.161>	Mirabarque duces Teucros, mirabar et ipsum
<verg. aene. 8.162>	Laomedontiaden; sed cunctis altior ibat
<verg. aene. 8.163>	Anchises. mihi mens iuuenali ardebat amore
<verg. aene. 8.164>	Compellare uirum et dextrae coniungere dextram;
<verg. aene. 8.165>	Accessi et cupidus Phenei sub moenia duxi.
<verg. aene. 8.166>	Ille mihi insignem pharetram Lyciasque sagittas
<verg. aene. 8.167>	Discedens chlamydemque auro dedit intertextam,
<verg. aene. 8.168>	Frenaque bina meus quae nunc habet aurea Pallas.
<verg. aene. 8.169>	Ergo et quam petitis iuncta est mihi foedere dextra,
<verg. aene. 8.170>	Et lux cum primum terris se crastina reddet,
<verg. aene. 8.171>	Auxilio laetos dimittam opibusque iuuabo.
<verg. aene. 8.172>	Interea sacra haec, quando huc uenistis amici,
<verg. aene. 8.173>	Annua, quae differre nefas, celebrate fauentes
<verg. aene. 8.174>	Nobiscum, et iam nunc sociorum adsuescite mensis."
<verg. aene. 8.175>	Haec ubi dicta, dapes iubet et sublata reponi
<verg. aene. 8.176>	Pocula gramineoque uiros locat ipse sedili,
<verg. aene. 8.177>	Praecipuumque toro et uillosi pelle leonis
<verg. aene. 8.178>	Accipit Aenean solioque inuitat acerno.
<verg. aene. 8.179>	Tum lecti iuuenes certatim araeque sacerdos
<verg. aene. 8.180>	Viscera tosta ferunt taurorum, onerantque canistris
<verg. aene. 8.181>	Dona laboratae Cereris, Bacchumque ministrant.
<verg. aene. 8.182>	Vescitur Aeneas simul et Troiana iuuentus
<verg. aene. 8.183>	Perpetui tergo bouis et lustralibus extis.
<verg. aene. 8.184>	Postquam exempta fames et amor compressus edendi,
<verg. aene. 8.185>	Rex Euandrus ait: "non haec sollemnia nobis,
<verg. aene. 8.186>	Has ex more dapes, hanc tanti numinis aram
<verg. aene. 8.187>	Vana superstitio ueterumque ignara deorum
<verg. aene. 8.188>	Imposuit: saeuis, hospes Troiane, periclis
<verg. aene. 8.189>	Seruati facimus meritosque nouamus honores.
<verg. aene. 8.190>	Iam primum saxis suspensam hanc aspice rupem,
<verg. aene. 8.191>	Disiectae procul ut moles desertaque montis
<verg. aene. 8.192>	Stat domus et scopuli ingentem traxere ruinam.
<verg. aene. 8.193>	Hic spelunca fuit uasto summota recessu,
<verg. aene. 8.194>	Semihominis Caci facies quam dira tegebat,
<verg. aene. 8.195>	Solis inaccessam radiis; semperque recenti
<verg. aene. 8.196>	Caede tepebat humus, foribusque affixa superbis
<verg. aene. 8.197>	Ora uirum tristi pendebant pallida tabo.
<verg. aene. 8.198>	Huic monstro Vulcanus erat pater: illius atros
<verg. aene. 8.199>	Ore uomens ignis magna se mole ferebat.
<verg. aene. 8.200>	Attulit et nobis aliquando optantibus aetas
<verg. aene. 8.201>	Auxilium aduentumque dei. nam maximus ultor
<verg. aene. 8.202>	Tergemini nece Geryonae spoliisque superbus
<verg. aene. 8.203>	Alcides aderat taurosque hac uictor agebat
<verg. aene. 8.204>	Ingentis, uallemque boues amnemque tenebant.
<verg. aene. 8.205>	At furiis Caci mens effera, ne quid inausum
<verg. aene. 8.206>	Aut intractatum scelerisue doliue fuisset,
<verg. aene. 8.207>	Quattuor a stabulis praestanti corpore tauros
<verg. aene. 8.208>	Auertit, totidem forma superante iuuencas.
<verg. aene. 8.209>	Atque hos, ne qua forent pedibus uestigia rectis,
<verg. aene. 8.210>	Cauda in speluncam tractos uersisque uiarum
<verg. aene. 8.211>	Indiciis raptos saxo occultabat opaco.
<verg. aene. 8.212>	Quaerenti nulla ad speluncam signa ferebant.
<verg. aene. 8.213>	Interea, cum iam stabulis saturata moueret
<verg. aene. 8.214>	Amphitryoniades armenta abitumque pararet,
<verg. aene. 8.215>	Discessu mugire boues atque omne querelis
<verg. aene. 8.216>	Impleri nemus et colles clamore relinqui.
<verg. aene. 8.217>	Reddidit una boum uocem uastoque sub antro
<verg. aene. 8.218>	Mugiit et Caci spem custodita fefellit.
<verg. aene. 8.219>	Hic uero Alcidae furiis exarserat atro
<verg. aene. 8.220>	Felle dolor, rapit arma manu nodisque grauatum
<verg. aene. 8.221>	Robur, et aerii cursu petit ardua montis.
<verg. aene. 8.222>	Tum primum nostri Cacum uidere timentem
<verg. aene. 8.223>	Turbatumque oculis; fugit ilicet ocior euro
<verg. aene. 8.224>	Speluncamque petit, pedibus timor addidit alas.
<verg. aene. 8.225>	Vt sese inclusit ruptisque immane catenis
<verg. aene. 8.226>	Deiecit saxum, ferro quod et arte paterna
<verg. aene. 8.227>	Pendebat, fultosque emuniit obice postis,
<verg. aene. 8.228>	Ecce furens animis aderat Tirynthius omnemque
<verg. aene. 8.229>	Accessum lustrans huc ora ferebat et illuc,
<verg. aene. 8.230>	Dentibus infrendens. ter totum feruidus ira
<verg. aene. 8.231>	Lustrat Auentini montem, ter saxea temptat
<verg. aene. 8.232>	Limina nequiquam, ter fessus ualle resedit.
<verg. aene. 8.233>	Stabat acuta silex praecisis undique saxis
<verg. aene. 8.234>	Speluncae dorso insurgens, altissima uisu,
<verg. aene. 8.235>	Dirarum nidis domus opportuna uolucrum.
<verg. aene. 8.236>	Hanc, ut prona iugo laeuum incumbebat ad amnem,
<verg. aene. 8.237>	Dexter in aduersum nitens concussit et imis
<verg. aene. 8.238>	Auulsam soluit radicibus, inde repente
<verg. aene. 8.239>	Impulit; impulsu quo maximus intonat aether,
<verg. aene. 8.240>	Dissultant ripae refluitque exterritus amnis.
<verg. aene. 8.241>	At specus et Caci detecta apparuit ingens
<verg. aene. 8.242>	Regia, et umbrosae penitus patuere cauernae,
<verg. aene. 8.243>	Non secus ac si qua penitus ui terra dehiscens
<verg. aene. 8.244>	Infernas reseret sedes et regna recludat
<verg. aene. 8.245>	Pallida, dis inuisa, superque immane barathrum
<verg. aene. 8.246>	Cernatur, trepident immisso lumine Manes.
<verg. aene. 8.247>	Ergo insperata deprensum luce repente
<verg. aene. 8.248>	Inclusumque cauo saxo atque insueta rudentem
<verg. aene. 8.249>	Desuper Alcides telis premit, omniaque arma
<verg. aene. 8.250>	Aduocat et ramis uastisque molaribus instat.
<verg. aene. 8.251>	Ille autem, neque enim fuga iam super ulla pericli,
<verg. aene. 8.252>	Faucibus ingentem fumum (mirabile dictu)
<verg. aene. 8.253>	Euomit inuoluitque domum caligine caeca
<verg. aene. 8.254>	Prospectum eripiens oculis, glomeratque sub antro
<verg. aene. 8.255>	Fumiferam noctem commixtis igne tenebris.
<verg. aene. 8.256>	Non tulit Alcides animis, seque ipse per ignem
<verg. aene. 8.257>	Praecipiti iecit saltu, qua plurimus undam
<verg. aene. 8.258>	Fumus agit nebulaque ingens specus aestuat atra.
<verg. aene. 8.259>	Hic Cacum in tenebris incendia uana uomentem
<verg. aene. 8.260>	Corripit in nodum complexus, et angit inhaerens
<verg. aene. 8.261>	Elisos oculos et siccum sanguine guttur.
<verg. aene. 8.262>	Panditur extemplo foribus domus atra reuulsis
<verg. aene. 8.263>	Abstractaeque boues abiurataeque rapinae
<verg. aene. 8.264>	Caelo ostenduntur, pedibusque informe cadauer
<verg. aene. 8.265>	Protrahitur. nequeunt expleri corda tuendo
<verg. aene. 8.266>	Terribilis oculos, uultum uillosaque saetis
<verg. aene. 8.267>	Pectora semiferi atque exstinctos faucibus ignis.
<verg. aene. 8.268>	Ex illo celebratus honos laetique minores
<verg. aene. 8.269>	Seruauere diem, primusque Potitius auctor
<verg. aene. 8.270>	Et domus Herculei custos Pinaria sacri.
<verg. aene. 8.271>	Hanc aram luco statuit, quae maxima semper
<verg. aene. 8.272>	Dicetur nobis et erit quae maxima semper.
<verg. aene. 8.273>	Quare agite, o iuuenes, tantarum in munere laudum
<verg. aene. 8.274>	Cingite fronde comas et pocula porgite dextris,
<verg. aene. 8.275>	Communemque uocate deum et date uina uolentes."
<verg. aene. 8.276>	Dixerat, Herculea bicolor cum populus umbra
<verg. aene. 8.277>	Velauitque comas foliisque innexa pependit,
<verg. aene. 8.278>	Et sacer impleuit dextram scyphus. ocius omnes
<verg. aene. 8.279>	In mensam laeti libant diuosque precantur.
<verg. aene. 8.280>	Deuexo interea propior fit Vesper Olympo.
<verg. aene. 8.281>	Iamque sacerdotes primusque Potitius ibant
<verg. aene. 8.282>	Pellibus in morem cincti, flammasque ferebant.
<verg. aene. 8.283>	Instaurant epulas et mensae grata secundae
<verg. aene. 8.284>	Dona ferunt cumulantque oneratis lancibus aras.
<verg. aene. 8.285>	Tum Salii ad cantus incensa altaria circum
<verg. aene. 8.286>	Populeis adsunt euincti tempora ramis,
<verg. aene. 8.287>	Hic iuuenum chorus, ille senum, qui carmine laudes
<verg. aene. 8.288>	Herculeas et facta ferunt: ut prima nouercae
<verg. aene. 8.289>	Monstra manu geminosque premens eliserit anguis,
<verg. aene. 8.290>	Vt bello egregias idem disiecerit urbes,
<verg. aene. 8.291>	Troiamque Oechaliamque, ut duros mille labores
<verg. aene. 8.292>	Rege sub Eurystheo fatis Iunonis iniquae
<verg. aene. 8.293>	Pertulerit. "tu nubigenas, inuicte, bimembris,
<verg. aene. 8.294>	Hylaeumque Pholumque, manu, tu Cresia mactas
<verg. aene. 8.295>	Prodigia et uastum Nemeae sub rupe leonem.
<verg. aene. 8.296>	Te Stygii tremuere lacus, te ianitor Orci
<verg. aene. 8.297>	Ossa super recubans antro semessa cruento;
<verg. aene. 8.298>	Nec te ullae facies, non terruit ipse Typhoeus
<verg. aene. 8.299>	Arduus arma tenens; non te rationis egentem
<verg. aene. 8.300>	Lernaeus turba capitum circumstetit anguis.
<verg. aene. 8.301>	Salue, uera Iouis proles, decus addite diuis,
<verg. aene. 8.302>	Et nos et tua dexter adi pede sacra secundo."
<verg. aene. 8.303>	Talia carminibus celebrant; super omnia Caci
<verg. aene. 8.304>	Speluncam adiciunt spirantemque ignibus ipsum.
<verg. aene. 8.305>	Consonat omne nemus strepitu collesque resultant.
<verg. aene. 8.306>	Exim se cuncti diuinis rebus ad urbem
<verg. aene. 8.307>	Perfectis referunt. ibat rex obsitus aeuo,
<verg. aene. 8.308>	Et comitem Aenean iuxta natumque tenebat
<verg. aene. 8.309>	Ingrediens uarioque uiam sermone leuabat.
<verg. aene. 8.310>	Miratur facilisque oculos fert omnia circum
<verg. aene. 8.311>	Aeneas, capiturque locis et singula laetus
<verg. aene. 8.312>	Exquiritque auditque uirum monimenta priorum.
<verg. aene. 8.313>	Tum rex Euandrus Romanae conditor arcis:
<verg. aene. 8.314>	"Haec nemora indigenae Fauni Nymphaeque tenebant
<verg. aene. 8.315>	Gensque uirum truncis et duro robore nata,
<verg. aene. 8.316>	Quis neque mos neque cultus erat, nec iungere tauros
<verg. aene. 8.317>	Aut componere opes norant aut parcere parto,
<verg. aene. 8.318>	Sed rami atque asper uictu uenatus alebat.
<verg. aene. 8.319>	Primus ab aetherio uenit Saturnus Olympo
<verg. aene. 8.320>	Arma Iouis fugiens et regnis exul ademptis.
<verg. aene. 8.321>	Is genus indocile ac dispersum montibus altis
<verg. aene. 8.322>	Composuit legesque dedit, Latiumque uocari
<verg. aene. 8.323>	Maluit, his quoniam latuisset tutus in oris.
<verg. aene. 8.324>	Aurea quae perhibent illo sub rege fuere
<verg. aene. 8.325>	Saecula: sic placida populos in pace regebat,
<verg. aene. 8.326>	Deterior donec paulatim ac decolor aetas
<verg. aene. 8.327>	Et belli rabies et amor successit habendi.
<verg. aene. 8.328>	Tum manus Ausonia et gentes uenere Sicanae,
<verg. aene. 8.329>	Saepius et nomen posuit Saturnia tellus;
<verg. aene. 8.330>	Tum reges asperque immani corpore Thybris,
<verg. aene. 8.331>	A quo post Itali fluuium cognomine Thybrim
<verg. aene. 8.332>	Diximus; amisit uerum uetus Albula nomen.
<verg. aene. 8.333>	Me pulsum patria pelagique extrema sequentem
<verg. aene. 8.334>	Fortuna omnipotens et ineluctabile fatum
<verg. aene. 8.335>	His posuere locis, matrisque egere tremenda
<verg. aene. 8.336>	Carmentis Nymphae monita et deus auctor Apollo."
<verg. aene. 8.337>	Vix ea dicta, dehinc progressus monstrat et aram
<verg. aene. 8.338>	Et Carmentalem Romani nomine portam
<verg. aene. 8.339>	Quam memorant, Nymphae priscum Carmentis honorem,
<verg. aene. 8.340>	Vatis fatidicae, cecinit quae prima futuros
<verg. aene. 8.341>	Aeneadas magnos et nobile Pallanteum.
<verg. aene. 8.342>	Hinc lucum ingentem, quem Romulus acer asylum
<verg. aene. 8.343>	Rettulit, et gelida monstrat sub rupe Lupercal
<verg. aene. 8.344>	Parrhasio dictum Panos de more Lycaei.
<verg. aene. 8.345>	Nec non et sacri monstrat nemus Argileti
<verg. aene. 8.346>	Testaturque locum et letum docet hospitis Argi.
<verg. aene. 8.347>	Hinc ad Tarpeiam sedem et Capitolia ducit
<verg. aene. 8.348>	Aurea nunc, olim siluestribus horrida dumis.
<verg. aene. 8.349>	Iam tum religio pauidos terrebat agrestis
<verg. aene. 8.350>	Dira loci, iam tum siluam saxumque tremebant.
<verg. aene. 8.351>	"Hoc nemus, hunc" inquit "frondoso uertice collem
<verg. aene. 8.352>	(Quis deus incertum est) habitat deus; Arcades ipsum
<verg. aene. 8.353>	Credunt se uidisse Iouem, cum saepe nigrantem
<verg. aene. 8.354>	Aegida concuteret dextra nimbosque cieret.
<verg. aene. 8.355>	Haec duo praeterea disiectis oppida muris,
<verg. aene. 8.356>	Reliquias ueterumque uides monimenta uirorum.
<verg. aene. 8.357>	Hanc Ianus pater, hanc Saturnus condidit arcem;
<verg. aene. 8.358>	Ianiculum huic, illi fuerat Saturnia nomen."
<verg. aene. 8.359>	Talibus inter se dictis ad tecta subibant
<verg. aene. 8.360>	Pauperis Euandri, passimque armenta uidebant
<verg. aene. 8.361>	Romanoque foro et lautis mugire Carinis.
<verg. aene. 8.362>	Vt uentum ad sedes, "haec" inquit "limina uictor
<verg. aene. 8.363>	Alcides subiit, haec illum regia cepit.
<verg. aene. 8.364>	Aude, hospes, contemnere opes et te quoque dignum
<verg. aene. 8.365>	Finge deo, rebusque ueni non asper egenis."
<verg. aene. 8.366>	Dixit, et angusti subter fastigia tecti
<verg. aene. 8.367>	Ingentem Aenean duxit stratisque locauit
<verg. aene. 8.368>	Effultum foliis et pelle Libystidis ursae:
<verg. aene. 8.369>	Nox ruit et fuscis tellurem amplectitur alis.
<verg. aene. 8.370>	At Venus haud animo nequiquam exterrita mater
<verg. aene. 8.371>	Laurentumque minis et duro mota tumultu
<verg. aene. 8.372>	Vulcanum alloquitur, thalamoque haec coniugis aureo
<verg. aene. 8.373>	Incipit et dictis diuinum aspirat amorem:
<verg. aene. 8.374>	"Dum bello Argolici uastabant Pergama reges
<verg. aene. 8.375>	Debita casurasque inimicis ignibus arces,
<verg. aene. 8.376>	Non ullum auxilium miseris, non arma rogaui
<verg. aene. 8.377>	Artis opisque tuae, nec te, carissime coniunx,
<verg. aene. 8.378>	Incassumue tuos uolui exercere labores,
<verg. aene. 8.379>	Quamuis et Priami deberem plurima natis,
<verg. aene. 8.380>	Et durum Aeneae fleuissem saepe laborem.
<verg. aene. 8.381>	Nunc Iouis imperiis Rutulorum constitit oris:
<verg. aene. 8.382>	Ergo eadem supplex uenio et sanctum mihi numen
<verg. aene. 8.383>	Arma rogo, genetrix nato. te filia Nerei,
<verg. aene. 8.384>	Te potuit lacrimis Tithonia flectere coniunx.
<verg. aene. 8.385>	Aspice qui coeant populi, quae moenia clausis
<verg. aene. 8.386>	Ferrum acuant portis in me excidiumque meorum."
<verg. aene. 8.387>	Dixerat et niueis hinc atque hinc diua lacertis
<verg. aene. 8.388>	Cunctantem amplexu molli fouet. ille repente
<verg. aene. 8.389>	Accepit solitam flammam, notusque medullas
<verg. aene. 8.390>	Intrauit calor et labefacta per ossa cucurrit,
<verg. aene. 8.391>	Non secus atque olim tonitru cum rupta corusco
<verg. aene. 8.392>	Ignea rima micans percurrit lumine nimbos.
<verg. aene. 8.393>	Sensit laeta dolis et formae conscia coniunx.
<verg. aene. 8.394>	Tum pater aeterno fatur deuinctus amore:
<verg. aene. 8.395>	"Quid causas petis ex alto? fiducia cessit
<verg. aene. 8.396>	Quo tibi, diua, mei? similis si cura fuisset,
<verg. aene. 8.397>	Tum quoque fas nobis Teucros armare fuisset;
<verg. aene. 8.398>	Nec pater omnipotens Troiam nec fata uetabant
<verg. aene. 8.399>	Stare decemque alios Priamum superesse per annos.
<verg. aene. 8.400>	Et nunc, si bellare paras atque haec tibi mens est,
<verg. aene. 8.401>	Quidquid in arte mea possum promittere curae,
<verg. aene. 8.402>	Quod fieri ferro liquidoue potest electro,
<verg. aene. 8.403>	Quantum ignes animaeque ualent, absiste precando
<verg. aene. 8.404>	Viribus indubitare tuis." ea uerba locutus
<verg. aene. 8.405>	Optatos dedit amplexus placidumque petiuit
<verg. aene. 8.406>	Coniugis infusus gremio per membra soporem.
<verg. aene. 8.407>	Inde ubi prima quies medio iam noctis abactae
<verg. aene. 8.408>	Curriculo expulerat somnum, cum femina primum,
<verg. aene. 8.409>	Cui tolerare colo uitam tenuique Minerua
<verg. aene. 8.410>	Impositum, cinerem et sopitos suscitat ignis
<verg. aene. 8.411>	Noctem addens operi, famulasque ad lumina longo
<verg. aene. 8.412>	Exercet penso, castum ut seruare cubile
<verg. aene. 8.413>	Coniugis et possit paruos educere natos:
<verg. aene. 8.414>	Haud secus ignipotens nec tempore segnior illo
<verg. aene. 8.415>	Mollibus e stratis opera ad fabrilia surgit.
<verg. aene. 8.416>	Insula Sicanium iuxta latus Aeoliamque
<verg. aene. 8.417>	Erigitur Liparen fumantibus ardua saxis,
<verg. aene. 8.418>	Quam subter specus et Cyclopum exesa caminis
<verg. aene. 8.419>	Antra Aetnaea tonant, ualidique incudibus ictus
<verg. aene. 8.420>	Auditi referunt gemitus, striduntque cauernis
<verg. aene. 8.421>	Stricturae Chalybum et fornacibus ignis anhelat,
<verg. aene. 8.422>	Vulcani domus et Vulcania nomine tellus.
<verg. aene. 8.423>	Hoc tunc ignipotens caelo descendit ab alto.
<verg. aene. 8.424>	Ferrum exercebant uasto Cyclopes in antro,
<verg. aene. 8.425>	Brontesque Steropesque et nudus membra Pyracmon.
<verg. aene. 8.426>	His informatum manibus iam parte polita
<verg. aene. 8.427>	Fulmen erat, toto genitor quae plurima caelo
<verg. aene. 8.428>	Deicit in terras, pars imperfecta manebat.
<verg. aene. 8.429>	Tris imbris torti radios, tris nubis aquosae
<verg. aene. 8.430>	Addiderant, rutili tris ignis et alitis Austri.
<verg. aene. 8.431>	Fulgores nunc terrificos sonitumque metumque
<verg. aene. 8.432>	Miscebant operi flammisque sequacibus iras.
<verg. aene. 8.433>	Parte alia Marti currumque rotasque uolucris
<verg. aene. 8.434>	Instabant, quibus ille uiros, quibus excitat urbes;
<verg. aene. 8.435>	Aegidaque horriferam, turbatae Palladis arma,
<verg. aene. 8.436>	Certatim squamis serpentum auroque polibant
<verg. aene. 8.437>	Conexosque anguis ipsamque in pectore diuae
<verg. aene. 8.438>	Gorgona desecto uertentem lumina collo.
<verg. aene. 8.439>	"Tollite cuncta" inquit "coeptosque auferte labores,
<verg. aene. 8.440>	Aetnaei Cyclopes, et huc aduertite mentem:
<verg. aene. 8.441>	Arma acri facienda uiro. nunc uiribus usus,
<verg. aene. 8.442>	Nunc manibus rapidis, omni nunc arte magistra.
<verg. aene. 8.443>	Praecipitate moras." nec plura effatus, at illi
<verg. aene. 8.444>	Ocius incubuere omnes pariterque laborem
<verg. aene. 8.445>	Sortiti. fluit aes riuis aurique metallum
<verg. aene. 8.446>	Vulnificusque chalybs uasta fornace liquescit.
<verg. aene. 8.447>	Ingentem clipeum informant, unum omnia contra
<verg. aene. 8.448>	Tela Latinorum, septenosque orbibus orbis
<verg. aene. 8.449>	Impediunt. alii uentosis follibus auras
<verg. aene. 8.450>	Accipiunt redduntque, alii stridentia tingunt
<verg. aene. 8.451>	Aera lacu. gemit impositis incudibus antrum.
<verg. aene. 8.452>	Illi inter sese multa ui bracchia tollunt
<verg. aene. 8.453>	In numerum uersantque tenaci forcipe massam.
<verg. aene. 8.454>	Haec pater Aeoliis properat dum Lemnius oris,
<verg. aene. 8.455>	Euandrum ex humili tecto lux suscitat alma
<verg. aene. 8.456>	Et matutini uolucrum sub culmine cantus.
<verg. aene. 8.457>	Consurgit senior tunicaque inducitur artus
<verg. aene. 8.458>	Et Tyrrhena pedum circumdat uincula plantis.
<verg. aene. 8.459>	Tum lateri atque umeris Tegeaeum subligat ensem
<verg. aene. 8.460>	Demissa ab laeua pantherae terga retorquens.
<verg. aene. 8.461>	Nec non et gemini custodes limine ab alto
<verg. aene. 8.462>	Praecedunt gressumque canes comitantur erilem.
<verg. aene. 8.463>	Hospitis Aeneae sedem et secreta petebat
<verg. aene. 8.464>	Sermonum memor et promissi muneris heros.
<verg. aene. 8.465>	Nec minus Aeneas se matutinus agebat.
<verg. aene. 8.466>	Filius huic Pallas, illi comes ibat Achates.
<verg. aene. 8.467>	Congressi iungunt dextras mediisque residunt
<verg. aene. 8.468>	Aedibus et licito tandem sermone fruuntur.
<verg. aene. 8.469>	Rex prior haec: ***************************
<verg. aene. 8.470>	"Maxime Teucrorum ductor, quo sospite numquam
<verg. aene. 8.471>	Res equidem Troiae uictas aut regna fatebor,
<verg. aene. 8.472>	Nobis ad belli auxilium pro nomine tanto
<verg. aene. 8.473>	Exiguae uires; hinc Tusco claudimur amni,
<verg. aene. 8.474>	Hinc Rutulus premit et murum circumsonat armis.
<verg. aene. 8.475>	Sed tibi ego ingentis populos opulentaque regnis
<verg. aene. 8.476>	Iungere castra paro, quam fors inopina salutem
<verg. aene. 8.477>	Ostentat. fatis huc te poscentibus affers.
<verg. aene. 8.478>	Haud procul hinc saxo incolitur fundata uetusto
<verg. aene. 8.479>	Vrbis Agyllinae sedes, ubi Lydia quondam
<verg. aene. 8.480>	Gens, bello praeclara, iugis insedit Etruscis.
<verg. aene. 8.481>	Hanc multos florentem annos rex deinde superbo
<verg. aene. 8.482>	Imperio et saeuis tenuit Mezentius armis.
<verg. aene. 8.483>	Quid memorem infandas caedes, quid facta tyranni
<verg. aene. 8.484>	Effera? di capiti ipsius generique reseruent!
<verg. aene. 8.485>	Mortua quin etiam iungebat corpora uiuis
<verg. aene. 8.486>	Componens manibusque manus atque oribus ora,
<verg. aene. 8.487>	Tormenti genus, et sanie taboque fluentis
<verg. aene. 8.488>	Complexu in misero longa sic morte necabat.
<verg. aene. 8.489>	At fessi tandem ciues infanda furentem
<verg. aene. 8.490>	Armati circumsistunt ipsumque domumque,
<verg. aene. 8.491>	Obtruncant socios, ignem ad fastigia iactant.
<verg. aene. 8.492>	Ille inter caedem Rutulorum elapsus in agros
<verg. aene. 8.493>	Confugere et Turni defendier hospitis armis.
<verg. aene. 8.494>	Ergo omnis furiis surrexit Etruria iustis,
<verg. aene. 8.495>	Regem ad supplicium praesenti Marte reposcunt.
<verg. aene. 8.496>	His ego te, Aenea, ductorem milibus addam.
<verg. aene. 8.497>	Toto namque fremunt condensae litore puppes
<verg. aene. 8.498>	Signaque ferre iubent, retinet longaeuus haruspex
<verg. aene. 8.499>	Fata canens: "o Maeoniae delecta iuuentus,
<verg. aene. 8.500>	Flos ueterum uirtusque uirum, quos iustus in hostem
<verg. aene. 8.501>	Fert dolor et merita accendit Mezentius ira,
<verg. aene. 8.502>	Nulli fas Italo tantam subiungere gentem:
<verg. aene. 8.503>	Externos optate duces." tum Etrusca resedit
<verg. aene. 8.504>	Hoc acies campo monitis exterrita diuum.
<verg. aene. 8.505>	Ipse oratores ad me regnique coronam
<verg. aene. 8.506>	Cum sceptro misit mandatque insignia Tarchon,
<verg. aene. 8.507>	Succedam castris Tyrrhenaque regna capessam.
<verg. aene. 8.508>	Sed mihi tarda gelu saeclisque effeta senectus
<verg. aene. 8.509>	Inuidet imperium seraeque ad fortia uires.
<verg. aene. 8.510>	Natum exhortarer, ni mixtus matre Sabella
<verg. aene. 8.511>	Hinc partem patriae traheret. tu, cuius et annis
<verg. aene. 8.512>	Et generi fatum indulget, quem numina poscunt,
<verg. aene. 8.513>	Ingredere, o Teucrum atque Italum fortissime ductor.
<verg. aene. 8.514>	Hunc tibi praeterea, spes et solacia nostri,
<verg. aene. 8.515>	Pallanta adiungam; sub te tolerare magistro
<verg. aene. 8.516>	Militiam et graue Martis opus, tua cernere facta
<verg. aene. 8.517>	Assuescat, primis et te miretur ab annis.
<verg. aene. 8.518>	Arcadas huic equites bis centum, robora pubis
<verg. aene. 8.519>	Lecta dabo, totidemque suo tibi munere Pallas."
<verg. aene. 8.520>	Vix ea fatus erat, defixique ora tenebant
<verg. aene. 8.521>	Aeneas Anchisiades et fidus Achates,
<verg. aene. 8.522>	Multaque dura suo tristi cum corde putabant,
<verg. aene. 8.523>	Ni signum caelo Cytherea dedisset aperto.
<verg. aene. 8.524>	Namque improuiso uibratus ab aethere fulgor
<verg. aene. 8.525>	Cum sonitu uenit et ruere omnia uisa repente,
<verg. aene. 8.526>	Tyrrhenusque tubae mugire per aethera clangor.
<verg. aene. 8.527>	Suspiciunt, iterum atque iterum fragor increpat ingens.
<verg. aene. 8.528>	Arma inter nubem caeli in regione serena
<verg. aene. 8.529>	Per sudum rutilare uident et pulsa tonare.
<verg. aene. 8.530>	Obstipuere animis alii, sed Troius heros
<verg. aene. 8.531>	Agnouit sonitum et diuae promissa parentis.
<verg. aene. 8.532>	Tum memorat: "ne uero, hospes, ne quaere profecto
<verg. aene. 8.533>	Quem casum portenta ferant: ego poscor. Olympo
<verg. aene. 8.534>	Hoc signum cecinit missuram diua creatrix,
<verg. aene. 8.535>	Si bellum ingrueret, Vulcaniaque arma per auras
<verg. aene. 8.536>	Laturam auxilio. ****************************
<verg. aene. 8.537>	Heu quantae miseris caedes Laurentibus instant!
<verg. aene. 8.538>	Quas poenas mihi, Turne, dabis! quam multa sub undas
<verg. aene. 8.539>	Scuta uirum galeasque et fortia corpora uolues,
<verg. aene. 8.540>	Thybri pater! poscant acies et foedera rumpant."
<verg. aene. 8.541>	Haec ubi dicta dedit, solio se tollit ab alto
<verg. aene. 8.542>	Et primum Herculeis sopitas ignibus aras
<verg. aene. 8.543>	Excitat, hesternumque larem paruosque penatis
<verg. aene. 8.544>	Laetus adit; mactat lectas de more bidentis
<verg. aene. 8.545>	Euandrus pariter, pariter Troiana iuuentus.
<verg. aene. 8.546>	Post hinc ad nauis graditur sociosque reuisit,
<verg. aene. 8.547>	Quorum de numero qui sese in bella sequantur
<verg. aene. 8.548>	Praestantis uirtute legit; pars cetera prona
<verg. aene. 8.549>	Fertur aqua segnisque secundo defluit amni,
<verg. aene. 8.550>	Nuntia uentura Ascanio rerumque patrisque.
<verg. aene. 8.551>	Dantur equi Teucris Tyrrhena petentibus arua;
<verg. aene. 8.552>	Ducunt exsortem Aeneae, quem fulua leonis
<verg. aene. 8.553>	Pellis obit totum praefulgens unguibus aureis.
<verg. aene. 8.554>	Fama uolat paruam subito uulgata per urbem
<verg. aene. 8.555>	Ocius ire equites Tyrrheni ad litora regis.
<verg. aene. 8.556>	Vota metu duplicant matres, propiusque periclo
<verg. aene. 8.557>	It timor et maior Martis iam apparet imago.
<verg. aene. 8.558>	Tum pater Euandrus dextram complexus euntis
<verg. aene. 8.559>	Haeret inexpletus lacrimans ac talia fatur:
<verg. aene. 8.560>	"O mihi praeteritos referat si Iuppiter annos,
<verg. aene. 8.561>	Qualis eram cum primam aciem Praeneste sub ipsa
<verg. aene. 8.562>	Straui scutorumque incendi uictor aceruos
<verg. aene. 8.563>	Et regem hac Erulum dextra sub Tartara misi,
<verg. aene. 8.564>	Nascenti cui tris animas Feronia mater
<verg. aene. 8.565>	(Horrendum dictu) dederat, terna arma mouenda
<verg. aene. 8.566>	(Ter leto sternendus erat; cui tum tamen omnis
<verg. aene. 8.567>	Abstulit haec animas dextra et totidem exuit armis):
<verg. aene. 8.568>	Non ego nunc dulci amplexu diuellerer usquam,
<verg. aene. 8.569>	Nate, tuo, neque finitimo Mezentius umquam
<verg. aene. 8.570>	Huic capiti insultans tot ferro saeua dedisset
<verg. aene. 8.571>	Funera, tam multis uiduasset ciuibus urbem.
<verg. aene. 8.572>	At uos, o superi, et diuum tu maxime rector
<verg. aene. 8.573>	Iuppiter, Arcadii, quaeso, miserescite regis
<verg. aene. 8.574>	Et patrias audite preces: si numina uestra
<verg. aene. 8.575>	Incolumem Pallanta mihi, si fata reseruant,
<verg. aene. 8.576>	Si uisurus eum uiuo et uenturus in unum:
<verg. aene. 8.577>	Vitam oro, patior quemuis durare laborem.
<verg. aene. 8.578>	Sin aliquem infandum casum, Fortuna, minaris,
<verg. aene. 8.579>	Nunc, nunc o liceat crudelem abrumpere uitam,
<verg. aene. 8.580>	Dum curae ambiguae, dum spes incerta futuri,
<verg. aene. 8.581>	Dum te, care puer, mea sola et sera uoluptas,
<verg. aene. 8.582>	Complexu teneo, grauior neu nuntius auris
<verg. aene. 8.583>	Vulneret." haec genitor digressu dicta supremo
<verg. aene. 8.584>	Fundebat: famuli collapsum in tecta ferebant.
<verg. aene. 8.585>	Iamque adeo exierat portis equitatus apertis
<verg. aene. 8.586>	Aeneas inter primos et fidus Achates,
<verg. aene. 8.587>	Inde alii Troiae proceres, ipse agmine Pallas
<verg. aene. 8.588>	In medio chlamyde et pictis conspectus in armis,
<verg. aene. 8.589>	Qualis ubi Oceani perfusus Lucifer unda,
<verg. aene. 8.590>	Quem Venus ante alios astrorum diligit ignis,
<verg. aene. 8.591>	Extulit os sacrum caelo tenebrasque resoluit.
<verg. aene. 8.592>	Stant pauidae in muris matres oculisque sequuntur
<verg. aene. 8.593>	Pulueream nubem et fulgentis aere cateruas.
<verg. aene. 8.594>	Olli per dumos, qua proxima meta uiarum,
<verg. aene. 8.595>	Armati tendunt; it clamor, et agmine facto
<verg. aene. 8.596>	Quadripedante putrem sonitu quatit ungula campum.
<verg. aene. 8.597>	Est ingens gelidum lucus prope Caeritis amnem,
<verg. aene. 8.598>	Religione patrum late sacer; undique colles
<verg. aene. 8.599>	Inclusere caui et nigra nemus abiete cingunt.
<verg. aene. 8.600>	Siluano fama est ueteres sacrasse Pelasgos,
<verg. aene. 8.601>	Aruorum pecorisque deo, lucumque diemque,
<verg. aene. 8.602>	Qui primi finis aliquando habuere Latinos.
<verg. aene. 8.603>	Haud procul hinc Tarcho et Tyrrheni tuta tenebant
<verg. aene. 8.604>	Castra locis, celsoque omnis de colle uideri
<verg. aene. 8.605>	Iam poterat legio et latis tendebat in aruis.
<verg. aene. 8.606>	Huc pater Aeneas et bello lecta iuuentus
<verg. aene. 8.607>	Succedunt, fessique et equos et corpora curant.
<verg. aene. 8.608>	At Venus aetherios inter dea candida nimbos
<verg. aene. 8.609>	Dona ferens aderat; natumque in ualle reducta
<verg. aene. 8.610>	Vt procul egelido secretum flumine uidit,
<verg. aene. 8.611>	Talibus affata est dictis seque obtulit ultro:
<verg. aene. 8.612>	"En perfecta mei promissa coniugis arte
<verg. aene. 8.613>	Munera: ne mox aut Laurentis, nate, superbos
<verg. aene. 8.614>	Aut acrem dubites in proelia poscere Turnum."
<verg. aene. 8.615>	Dixit, et amplexus nati Cytherea petiuit,
<verg. aene. 8.616>	Arma sub aduersa posuit radiantia quercu.
<verg. aene. 8.617>	Ille deae donis et tanto laetus honore
<verg. aene. 8.618>	Expleri nequit atque oculos per singula uoluit,
<verg. aene. 8.619>	Miraturque interque manus et bracchia uersat
<verg. aene. 8.620>	Terribilem cristis galeam flammasque minantem,
<verg. aene. 8.621>	Fatiferumque ensem, loricam ex aere rigentem,
<verg. aene. 8.622>	Sanguineam, ingentem, qualis cum caerula nubes
<verg. aene. 8.623>	Solis inardescit radiis longeque refulget;
<verg. aene. 8.624>	Tum leuis ocreas electro auroque recocto,
<verg. aene. 8.625>	Hastamque et clipei non enarrabile textum.
<verg. aene. 8.626>	Illic res Italas Romanorumque triumphos
<verg. aene. 8.627>	Haud uatum ignarus uenturique inscius aeui
<verg. aene. 8.628>	Fecerat ignipotens, illic genus omne futurae
<verg. aene. 8.629>	Stirpis ab Ascanio pugnataque in ordine bella.
<verg. aene. 8.630>	Fecerat et uiridi fetam Mauortis in antro
<verg. aene. 8.631>	Procubuisse lupam, geminos huic ubera circum
<verg. aene. 8.632>	Ludere pendentis pueros et lambere matrem
<verg. aene. 8.633>	Impauidos, illam tereti ceruice reflexam
<verg. aene. 8.634>	Mulcere alternos et corpora fingere lingua.
<verg. aene. 8.635>	Nec procul hinc Romam et raptas sine more Sabinas
<verg. aene. 8.636>	Consessu caueae, magnis Circensibus actis,
<verg. aene. 8.637>	Addiderat, subitoque nouum consurgere bellum
<verg. aene. 8.638>	Romulidis Tatioque seni Curibusque seueris.
<verg. aene. 8.639>	Post idem inter se posito certamine reges
<verg. aene. 8.640>	Armati Iouis ante aram paterasque tenentes
<verg. aene. 8.641>	Stabant et caesa iungebant foedera porca.
<verg. aene. 8.642>	Haud procul inde citae Mettum in diuersa quadrigae
<verg. aene. 8.643>	Distulerant (at tu dictis, Albane, maneres!),
<verg. aene. 8.644>	Raptabatque uiri mendacis uiscera Tullus
<verg. aene. 8.645>	Per siluam, et sparsi rorabant sanguine uepres.
<verg. aene. 8.646>	Nec non Tarquinium eiectum Porsenna iubebat
<verg. aene. 8.647>	Accipere ingentique urbem obsidione premebat:
<verg. aene. 8.648>	Aeneadae in ferrum pro libertate ruebant.
<verg. aene. 8.649>	Illum indignanti similem similemque minanti
<verg. aene. 8.650>	Aspiceres, pontem auderet quia uellere Cocles
<verg. aene. 8.651>	Et fluuium uinclis innaret Cloelia ruptis.
<verg. aene. 8.652>	In summo custos Tarpeiae Manlius arcis
<verg. aene. 8.653>	Stabat pro templo et Capitolia celsa tenebat,
<verg. aene. 8.654>	Romuleoque recens horrebat regia culmo.
<verg. aene. 8.655>	Atque hic auratis uolitans argenteus anser
<verg. aene. 8.656>	Porticibus Gallos in limine adesse canebat;
<verg. aene. 8.657>	Galli per dumos aderant arcemque tenebant
<verg. aene. 8.658>	Defensi tenebris et dono noctis opacae:
<verg. aene. 8.659>	Aurea caesaries ollis atque aurea uestis,
<verg. aene. 8.660>	Virgatis lucent sagulis, tum lactea colla
<verg. aene. 8.661>	Auro innectuntur, duo quisque Alpina coruscant
<verg. aene. 8.662>	Gaesa manu, scutis protecti corpora longis.
<verg. aene. 8.663>	Hic exsultantis Salios nudosque Lupercos
<verg. aene. 8.664>	Lanigerosque apices et lapsa ancilia caelo
<verg. aene. 8.665>	Extuderat, castae ducebant sacra per urbem
<verg. aene. 8.666>	Pilentis matres in mollibus. hinc procul addit
<verg. aene. 8.667>	Tartareas etiam sedes, alta ostia Ditis,
<verg. aene. 8.668>	Et scelerum poenas, et te, Catilina, minaci
<verg. aene. 8.669>	Pendentem scopulo Furiarumque ora trementem,
<verg. aene. 8.670>	Secretosque pios, his dantem iura Catonem.
<verg. aene. 8.671>	Haec inter tumidi late maris ibat imago
<verg. aene. 8.672>	Aurea, sed fluctu spumabat caerula cano,
<verg. aene. 8.673>	Et circum argento clari delphines in orbem
<verg. aene. 8.674>	Aequora uerrebant caudis aestumque secabant.
<verg. aene. 8.675>	In medio classis aeratas, Actia bella,
<verg. aene. 8.676>	Cernere erat, totumque instructo Marte uideres
<verg. aene. 8.677>	Feruere Leucaten auroque effulgere fluctus.
<verg. aene. 8.678>	Hinc Augustus agens Italos in proelia Caesar
<verg. aene. 8.679>	Cum patribus populoque, penatibus et magnis dis,
<verg. aene. 8.680>	Stans celsa in puppi, geminas cui tempora flammas
<verg. aene. 8.681>	Laeta uomunt patriumque aperitur uertice sidus.
<verg. aene. 8.682>	Parte alia uentis et dis Agrippa secundis
<verg. aene. 8.683>	Arduus agmen agens: cui, belli insigne superbum,
<verg. aene. 8.684>	Tempora nauali fulgent rostrata corona.
<verg. aene. 8.685>	Hinc ope barbarica uariisque Antonius armis,
<verg. aene. 8.686>	Victor ab Aurorae populis et litore rubro,
<verg. aene. 8.687>	Aegyptum uirisque Orientis et ultima secum
<verg. aene. 8.688>	Bactra uehit, sequiturque (nefas) Aegyptia coniunx.
<verg. aene. 8.689>	Vna omnes ruere ac totum spumare reductis
<verg. aene. 8.690>	Conuulsum remis rostrisque tridentibus aequor.
<verg. aene. 8.691>	Alta petunt; pelago credas innare reuulsas
<verg. aene. 8.692>	Cycladas aut montis concurrere montibus altos,
<verg. aene. 8.693>	Tanta mole uiri turritis puppibus instant.
<verg. aene. 8.694>	Stuppea flamma manu telisque uolatile ferrum
<verg. aene. 8.695>	Spargitur, arua noua Neptunia caede rubescunt.
<verg. aene. 8.696>	Regina in mediis patrio uocat agmina sistro,
<verg. aene. 8.697>	Necdum etiam geminos a tergo respicit anguis.
<verg. aene. 8.698>	Omnigenumque deum monstra et latrator Anubis
<verg. aene. 8.699>	Contra Neptunum et Venerem contraque Mineruam
<verg. aene. 8.700>	Tela tenent. saeuit medio in certamine Mauors
<verg. aene. 8.701>	Caelatus ferro, tristesque ex aethere Dirae,
<verg. aene. 8.702>	Et scissa gaudens uadit Discordia palla,
<verg. aene. 8.703>	Quam cum sanguineo sequitur Bellona flagello.
<verg. aene. 8.704>	Actius haec cernens arcum intendebat Apollo
<verg. aene. 8.705>	Desuper: omnis eo terrore Aegyptos et Indi,
<verg. aene. 8.706>	Omnis Arabs, omnes uertebant terga Sabaei.
<verg. aene. 8.707>	Ipsa uidebatur uentis regina uocatis
<verg. aene. 8.708>	Vela dare et laxos iam iamque immittere funis.
<verg. aene. 8.709>	Illam inter caedes pallentem morte futura
<verg. aene. 8.710>	Fecerat ignipotens undis et Iapyge ferri,
<verg. aene. 8.711>	Contra autem magno maerentem corpore Nilum
<verg. aene. 8.712>	Pandentemque sinus et tota ueste uocantem
<verg. aene. 8.713>	Caeruleum in gremium latebrosaque flumina uictos.
<verg. aene. 8.714>	At Caesar, triplici inuectus Romana triumpho
<verg. aene. 8.715>	Moenia, dis Italis uotum immortale sacrabat,
<verg. aene. 8.716>	Maxima ter centum totam delubra per urbem.
<verg. aene. 8.717>	Laetitia ludisque uiae plausuque fremebant;
<verg. aene. 8.718>	Omnibus in templis matrum chorus, omnibus arae;
<verg. aene. 8.719>	Ante aras terram caesi strauere iuuenci.
<verg. aene. 8.720>	Ipse sedens niueo candentis limine Phoebi
<verg. aene. 8.721>	Dona recognoscit populorum aptatque superbis
<verg. aene. 8.722>	Postibus; incedunt uictae longo ordine gentes,
<verg. aene. 8.723>	Quam uariae linguis, habitu tam uestis et armis.
<verg. aene. 8.724>	Hic Nomadum genus et discinctos Mulciber Afros,
<verg. aene. 8.725>	Hic Lelegas Carasque sagittiferosque Gelonos
<verg. aene. 8.726>	Finxerat; Euphrates ibat iam mollior undis,
<verg. aene. 8.727>	Extremique hominum Morini, Rhenusque bicornis,
<verg. aene. 8.728>	Indomitique Dahae, et pontem indignatus Araxes.
<verg. aene. 8.729>	Talia per clipeum Vulcani, dona parentis,
<verg. aene. 8.730>	Miratur rerumque ignarus imagine gaudet
<verg. aene. 8.731>	Attollens umero famamque et fata nepotum.
<verg. aene. 9.1>	Atque ea diuersa penitus dum parte geruntur,
<verg. aene. 9.2>	Irim de caelo misit Saturnia Iuno
<verg. aene. 9.3>	Audacem ad Turnum. luco tum forte parentis
<verg. aene. 9.4>	Pilumni Turnus sacrata ualle sedebat.
<verg. aene. 9.5>	Ad quem sic roseo Thaumantias ore locutast:
<verg. aene. 9.6>	"Turne, quod optanti diuum promittere nemo
<verg. aene. 9.7>	Auderet, uoluenda dies en attulit ultro.
<verg. aene. 9.8>	Aeneas urbe et sociis et classe relicta
<verg. aene. 9.9>	Sceptra Palatini sedemque petit Euandri.
<verg. aene. 9.10>	Nec satis: extremas Corythi penetrauit ad urbes
<verg. aene. 9.11>	Lydorumque manum, collectos armat agrestis.
<verg. aene. 9.12>	Quid dubitas? nunc tempus equos, nunc poscere currus.
<verg. aene. 9.13>	Rumpe moras omnis et turbata arripe castra."
<verg. aene. 9.14>	Dixit, et in caelum paribus se sustulit alis
<verg. aene. 9.15>	Ingentemque fuga secuit sub nubibus arcum.
<verg. aene. 9.16>	Agnouit iuuenis duplicisque ad sidera palmas
<verg. aene. 9.17>	Sustulit ac tali fugientem est uoce secutus:
<verg. aene. 9.18>	"Iri, decus caeli, quis te mihi nubibus actam
<verg. aene. 9.19>	Detulit in terras? unde haec tam clara repente
<verg. aene. 9.20>	Tempestas? medium uideo discedere caelum
<verg. aene. 9.21>	Palantisque polo stellas. sequor omina tanta,
<verg. aene. 9.22>	Quisquis in arma uocas." et sic effatus ad undam
<verg. aene. 9.23>	Processit summoque hausit de gurgite lymphas
<verg. aene. 9.24>	Multa deos orans, onerauitque aethera uotis.
<verg. aene. 9.25>	Iamque omnis campis exercitus ibat apertis
<verg. aene. 9.26>	Diues equum, diues pictai uestis et auri;
<verg. aene. 9.27>	Messapus primas acies, postrema coercent
<verg. aene. 9.28>	Tyrrhidae iuuenes, medio dux agmine Turnus,
<verg. aene. 9.29>	Vertitur arma tenens et toto uertice suprast.
<verg. aene. 9.30>	Ceu septem surgens sedatis amnibus altus
<verg. aene. 9.31>	Per tacitum Ganges aut pingui flumine Nilus
<verg. aene. 9.32>	Cum refluit campis et iam se condidit alueo.
<verg. aene. 9.33>	Hic subitam nigro glomerari puluere nubem
<verg. aene. 9.34>	Prospiciunt Teucri ac tenebras insurgere campis.
<verg. aene. 9.35>	Primus ab aduersa conclamat mole Caicus:
<verg. aene. 9.36>	"Quis globus, o ciues, caligine uoluitur atra?
<verg. aene. 9.37>	Ferte citi ferrum, date tela, ascendite muros,
<verg. aene. 9.38>	Hostis adest, heia!" ingenti clamore per omnis
<verg. aene. 9.39>	Condunt se Teucri portas et moenia complent.
<verg. aene. 9.40>	Namque ita discedens praeceperat optimus armis
<verg. aene. 9.41>	Aeneas: si qua interea fortuna fuisset,
<verg. aene. 9.42>	Neu struere auderent aciem neu credere campo;
<verg. aene. 9.43>	Castra modo et tutos seruarent aggere muros.
<verg. aene. 9.44>	Ergo etsi conferre manum pudor iraque monstrat,
<verg. aene. 9.45>	Obiciunt portas tamen et praecepta facessunt,
<verg. aene. 9.46>	Armatique cauis exspectant turribus hostem.
<verg. aene. 9.47>	Turnus, ut ante uolans tardum praecesserat agmen
<verg. aene. 9.48>	Viginti lectis equitum comitatus et urbi
<verg. aene. 9.49>	Improuisus adest (maculis quem Thracius albis
<verg. aene. 9.50>	Portat equus cristaque tegit galea aurea rubra),
<verg. aene. 9.51>	"Ecquis erit, mecum, iuuenes, qui primus in hostem?
<verg. aene. 9.52>	En," ait et iaculum attorquens emittit in auras,
<verg. aene. 9.53>	Principium pugnae, et campo sese arduus infert.
<verg. aene. 9.54>	Clamorem excipiunt socii fremituque sequuntur
<verg. aene. 9.55>	Horrisono, Teucrum mirantur inertia corda,
<verg. aene. 9.56>	Non aequo dare se campo, non obuia ferre
<verg. aene. 9.57>	Arma uiros, sed castra fouere. huc turbidus atque huc
<verg. aene. 9.58>	Lustrat equo muros aditumque per auia quaerit.
<verg. aene. 9.59>	Ac ueluti pleno lupus insidiatus ouili
<verg. aene. 9.60>	Cum fremit ad caulas uentos perpessus et imbris
<verg. aene. 9.61>	Nocte super media: tuti sub matribus agni
<verg. aene. 9.62>	Balatum exercent, ille asper et improbus ira
<verg. aene. 9.63>	Saeuit in absentis, collecta fatigat edendi
<verg. aene. 9.64>	Ex longo rabies et siccae sanguine fauces:
<verg. aene. 9.65>	Haud aliter Rutulo muros et castra tuenti
<verg. aene. 9.66>	Ignescunt irae; duris dolor ossibus ardet.
<verg. aene. 9.67>	Qua temptet ratione aditus, et quae uia clausos
<verg. aene. 9.68>	Excutiat Teucros uallo atque effundat in aequom?
<verg. aene. 9.69>	Classem, quae lateri castrorum adiuncta latebat,
<verg. aene. 9.70>	Aggeribus saeptam circum et fluuialibus undis,
<verg. aene. 9.71>	Inuadit sociosque incendia poscit ouantis
<verg. aene. 9.72>	Atque manum pinu flagranti feruidus implet.
<verg. aene. 9.73>	Tum uero incumbunt (urget praesentia Turni),
<verg. aene. 9.74>	Atque omnis facibus pubes accingitur atris.
<verg. aene. 9.75>	Diripuere focos: piceum fert fumida lumen
<verg. aene. 9.76>	Taeda et commixtam Vulcanus ad astra fauillam.
<verg. aene. 9.77>	Quis deus, o Musae, tam saeua incendia Teucris
<verg. aene. 9.78>	Auertit? tantos ratibus quis depulit ignis?
<verg. aene. 9.79>	Dicite. prisca fides facto, sed fama perennis.
<verg. aene. 9.80>	Tempore quo primum Phrygia formabat in Ida
<verg. aene. 9.81>	Aeneas classem et pelagi petere alta parabat,
<verg. aene. 9.82>	Ipsa deum fertur genetrix Berecyntia magnum
<verg. aene. 9.83>	Vocibus his affata Iouem: "da, nate, petenti,
<verg. aene. 9.84>	Quod tua cara parens domito te poscit Olympo.
<verg. aene. 9.85>	Pinea silua mihi multos dilecta per annos,
<verg. aene. 9.86>	Lucus in arce fuit summa, quo sacra ferebant,
<verg. aene. 9.87>	Nigranti picea trabibusque obscurus acernis:
<verg. aene. 9.88>	Has ego Dardanio iuueni, cum classis egeret,
<verg. aene. 9.89>	Laeta dedi; nunc sollicitam timor anxius angit.
<verg. aene. 9.90>	Solue metus atque hoc precibus sine posse parentem
<verg. aene. 9.91>	Ne cursu quassatae ullo neu turbine uenti
<verg. aene. 9.92>	Vincantur: prosit nostris in montibus ortas."
<verg. aene. 9.93>	Filius huic contra, torquet qui sidera mundi:
<verg. aene. 9.94>	"O genetrix, quo fata uocas? aut quid petis istis?
<verg. aene. 9.95>	Mortaline manu factae immortale carinae
<verg. aene. 9.96>	Fas habeant? certusque incerta pericula lustret
<verg. aene. 9.97>	Aeneas? cui tanta deo permissa potestas?
<verg. aene. 9.98>	Immo, ubi defunctae finem portusque tenebunt
<verg. aene. 9.99>	Ausonios olim, quaecumque euaserit undis
<verg. aene. 9.100>	Dardaniumque ducem Laurentia uexerit arua,
<verg. aene. 9.101>	Mortalem eripiam formam magnique iubebo
<verg. aene. 9.102>	Aequoris esse deas, quales Nereia Doto
<verg. aene. 9.103>	Et Galatea secant spumantem pectore pontum."
<verg. aene. 9.104>	Dixerat idque ratum Stygii per flumina fratris,
<verg. aene. 9.105>	Per pice torrentis atraque uoragine ripas
<verg. aene. 9.106>	Adnuit, et totum nutu tremefecit Olympum.
<verg. aene. 9.107>	Ergo aderat promissa dies et tempora Parcae
<verg. aene. 9.108>	Debita complerant, cum Turni iniuria Matrem
<verg. aene. 9.109>	Admonuit ratibus sacris depellere taedas.
<verg. aene. 9.110>	Hic primum noua lux oculis offulsit et ingens
<verg. aene. 9.111>	Visus ab Aurora caelum transcurrere nimbus
<verg. aene. 9.112>	Idaeique chori; tum uox horrenda per auras
<verg. aene. 9.113>	Excidit et Troum Rutulorumque agmina complet:
<verg. aene. 9.114>	"Ne trepidate meas, Teucri, defendere nauis
<verg. aene. 9.115>	Neue armate manus; maria ante exurere Turno
<verg. aene. 9.116>	Quam sacras dabitur pinus. uos ite solutae,
<verg. aene. 9.117>	Ite deae pelagi: genetrix iubet." et sua quaeque
<verg. aene. 9.118>	Continuo puppes abrumpunt uincula ripis
<verg. aene. 9.119>	Delphinumque modo demersis aequore rostris
<verg. aene. 9.120>	Ima petunt. hinc uirgineae (mirabile monstrum)
<verg. aene. 9.121>	Quot prius aeratae steterant ad litora prorae
<verg. aene. 9.122>	Reddunt se totidem facies pontoque feruntur.
<verg. aene. 9.123>	Obstipuere animis Rutuli, conterritus ipse
<verg. aene. 9.124>	Turbatis Messapus equis, cunctatur et amnis
<verg. aene. 9.125>	Rauca sonans reuocatque pedem Tiberinus ab alto.
<verg. aene. 9.126>	At non audaci Turno fiducia cessit;
<verg. aene. 9.127>	Vltro animos tollit dictis atque increpat ultro:
<verg. aene. 9.128>	"Troianos haec monstra petunt, his Iuppiter ipse
<verg. aene. 9.129>	Auxilium solitum eripuit: non tela neque ignis
<verg. aene. 9.130>	Exspectant Rutulos. ergo maria inuia Teucris,
<verg. aene. 9.131>	Nec spes ulla fugae: rerum pars altera ademptast,
<verg. aene. 9.132>	Terra autem in nostris manibus, tot milia gentis
<verg. aene. 9.133>	Arma ferunt Italae. nil me fatalia terrent,
<verg. aene. 9.134>	Si qua Phryges prae se iactant, responsa deorum:
<verg. aene. 9.135>	Sat fatis Venerique datum, tetigere quod arua
<verg. aene. 9.136>	Fertilis Ausoniae Troes. sunt et mea contra
<verg. aene. 9.137>	Fata mihi, ferro sceleratam exscindere gentem
<verg. aene. 9.138>	Coniuge praerepta; nec solos tangit Atridas
<verg. aene. 9.139>	Iste dolor, solisque licet capere arma Mycenis.
<verg. aene. 9.140>	"Sed periisse semel satis est": peccare fuisset
<verg. aene. 9.141>	Ante satis, penitus modo non genus omne perossos
<verg. aene. 9.142>	Femineum. quibus haec medii fiducia ualli
<verg. aene. 9.143>	Fossarumque morae, leti discrimina parua,
<verg. aene. 9.144>	Dant animos. at non uiderunt moenia Troiae
<verg. aene. 9.145>	Neptuni fabricata manu considere in ignis?
<verg. aene. 9.146>	Sed uos, o lecti, ferro qui scindere uallum
<verg. aene. 9.147>	Apparat et mecum inuadit trepidantia castra?
<verg. aene. 9.148>	Non armis mihi Vulcani, non mille carinis
<verg. aene. 9.149>	Est opus in Teucros. addant se protinus omnes
<verg. aene. 9.150>	Etrusci socios. tenebras et inertia furta
<verg. aene. 9.151>	Palladii caesis late custodibus arcis,
<verg. aene. 9.152>	Ne timeant, nec equi caeca condemur in aluo:
<verg. aene. 9.153>	Luce palam certum est igni circumdare muros.
<verg. aene. 9.154>	Haud sibi cum Danais rem faxo et pube Pelasga
<verg. aene. 9.155>	Esse ferant, decimum quos distulit Hector in annum.
<verg. aene. 9.156>	Nunc adeo, melior quoniam pars acta diei,
<verg. aene. 9.157>	Quod superest, laeti bene gestis corpora rebus
<verg. aene. 9.158>	Procurate, uiri, et pugnam sperate parari."
<verg. aene. 9.159>	Interea uigilum excubiis obsidere portas
<verg. aene. 9.160>	Cura datur Messapo et moenia cingere flammis.
<verg. aene. 9.161>	Bis septem Rutuli muros qui milite seruent
<verg. aene. 9.162>	Delecti, ast illos centeni quemque sequuntur
<verg. aene. 9.163>	Purpurei cristis iuuenes auroque corusci.
<verg. aene. 9.164>	Discurrunt uariantque uices, fusique per herbam
<verg. aene. 9.165>	Indulgent uino et uertunt crateras aenos.
<verg. aene. 9.166>	Collucent ignes, noctem custodia ducit
<verg. aene. 9.167>	Insomnem ludo. ************************
<verg. aene. 9.168>	Haec super e uallo prospectant Troes et armis
<verg. aene. 9.169>	Alta tenent, nec non trepidi formidine portas
<verg. aene. 9.170>	Explorant pontisque et propugnacula iungunt,
<verg. aene. 9.171>	Tela gerunt. instat Mnestheus acerque Serestus,
<verg. aene. 9.172>	Quos pater Aeneas, si quando aduersa uocarent,
<verg. aene. 9.173>	Rectores iuuenum et rerum dedit esse magistros.
<verg. aene. 9.174>	Omnis per muros legio sortita periclum
<verg. aene. 9.175>	Excubat exercetque uices, quod cuique tuendum est.
<verg. aene. 9.176>	Nisus erat portae custos, acerrimus armis,
<verg. aene. 9.177>	Hyrtacides, comitem Aeneae quem miserat Ida
<verg. aene. 9.178>	Venatrix iaculo celerem leuibusque sagittis;
<verg. aene. 9.179>	Et iuxta comes Euryalus, quo pulchrior alter
<verg. aene. 9.180>	Non fuit Aeneadum Troiana neque induit arma,
<verg. aene. 9.181>	Ora puer prima signans intonsa iuuenta.
<verg. aene. 9.182>	His amor unus erat pariterque in bella ruebant:
<verg. aene. 9.183>	Tum quoque communi portam statione tenebant.
<verg. aene. 9.184>	Nisus ait: "dine hunc ardorem mentibus addunt,
<verg. aene. 9.185>	Euryale, an sua cuique deus fit dira cupido?
<verg. aene. 9.186>	Aut pugnam aut aliquid iamdudum inuadere magnum
<verg. aene. 9.187>	Mens agitat mihi, nec placida contenta quietest.
<verg. aene. 9.188>	Cernis quae Rutulos habeat fiducia rerum:
<verg. aene. 9.189>	Lumina rara micant, somno uinoque soluti
<verg. aene. 9.190>	Procubuere, silent late loca. percipe porro
<verg. aene. 9.191>	Quid dubitem et quae nunc animo sententia surgat.
<verg. aene. 9.192>	Aenean acciri omnes, populusque patresque,
<verg. aene. 9.193>	Exposcunt, mittique uiros qui certa reportent.
<verg. aene. 9.194>	Si tibi quae posco promittunt (nam mihi facti
<verg. aene. 9.195>	Fama sat est), tumulo uideor reperire sub illo
<verg. aene. 9.196>	Posse uiam ad muros et moenia Pallantea."
<verg. aene. 9.197>	Obstipuit magno laudum percussus amore
<verg. aene. 9.198>	Euryalus, simul his ardentem affatur amicum:
<verg. aene. 9.199>	"Mene igitur socium summis adiungere rebus,
<verg. aene. 9.200>	Nise, fugis? solum te in tanta pericula mittam?
<verg. aene. 9.201>	Non ita me genitor, bellis adsuetus Opheltes,
<verg. aene. 9.202>	Argolicum terrorem inter Troiaeque labores
<verg. aene. 9.203>	Sublatum erudiit, nec tecum talia gessi
<verg. aene. 9.204>	Magnanimum Aenean et fata extrema secutus:
<verg. aene. 9.205>	Est hic, est animus lucis contemptor et istum
<verg. aene. 9.206>	Qui uita bene credat emi, quo tendis, honorem."
<verg. aene. 9.207>	Nisus ad haec: "equidem de te nil tale uerebar,
<verg. aene. 9.208>	Nec fas, non: ita me referat tibi magnus ouantem
<verg. aene. 9.209>	Iuppiter aut quicumque oculis haec aspicit aequis.
<verg. aene. 9.210>	Sed si quis (quae multa uides discrimine tali)
<verg. aene. 9.211>	Si quis in aduersum rapiat casusue deusue,
<verg. aene. 9.212>	Te superesse uelim, tua uita dignior aetas.
<verg. aene. 9.213>	Sit qui me raptum pugna pretioue redemptum
<verg. aene. 9.214>	Mandet humo, solita aut si qua id Fortuna uetabit,
<verg. aene. 9.215>	Absenti ferat inferias decoretque sepulcro.
<verg. aene. 9.216>	Neu matri miserae tanti sim causa doloris,
<verg. aene. 9.217>	Quae te sola, puer, multis e matribus ausa
<verg. aene. 9.218>	Persequitur, magni nec moenia curat Acestae."
<verg. aene. 9.219>	Ille autem: "causas nequiquam nectis inanis
<verg. aene. 9.220>	Nec mea iam mutata loco sententia cedit.
<verg. aene. 9.221>	Acceleremus" ait, uigiles simul excitat. illi
<verg. aene. 9.222>	Succedunt seruantque uices: statione relicta
<verg. aene. 9.223>	Ipse comes Niso graditur regemque requirunt.
<verg. aene. 9.224>	Cetera per terras omnis animalia somno
<verg. aene. 9.225>	Laxabant curas et corda oblita laborum:
<verg. aene. 9.226>	Ductores Teucrum primi, delecta iuuentus,
<verg. aene. 9.227>	Consilium summis regni de rebus habebant,
<verg. aene. 9.228>	Quid facerent quisue Aeneae iam nuntius esset.
<verg. aene. 9.229>	Stant longis adnixi hastis et scuta tenentes
<verg. aene. 9.230>	Castrorum et campi medio. tum Nisus et una
<verg. aene. 9.231>	Euryalus confestim alacres admittier orant,
<verg. aene. 9.232>	Rem magnam pretiumque morae fore. primus Iulus
<verg. aene. 9.233>	Accepit trepidos ac Nisum dicere iussit.
<verg. aene. 9.234>	Tum sic Hyrtacides: "audite o mentibus aequis,
<verg. aene. 9.235>	Aeneadae, neue haec nostris spectentur ab annis
<verg. aene. 9.236>	Quae ferimus. Rutuli somno uinoque sepulti
<verg. aene. 9.237>	Conticuere: locum insidiis conspeximus ipsi,
<verg. aene. 9.238>	Qui patet in biuio portae quae proxima ponto;
<verg. aene. 9.239>	Interrupti ignes aterque ad sidera fumus
<verg. aene. 9.240>	Erigitur: si fortuna permittitis uti,
<verg. aene. 9.241>	Quaesitum Aenean et moenia Pallantea,
<verg. aene. 9.242>	Mox hic cum spoliis ingenti caede peracta
<verg. aene. 9.243>	Affore cernetis. nec nos uia fallit euntis:
<verg. aene. 9.244>	Vidimus obscuris primam sub uallibus urbem
<verg. aene. 9.245>	Venatu adsiduo et totum cognouimus amnem."
<verg. aene. 9.246>	Hic annis grauis atque animi maturus Aletes:
<verg. aene. 9.247>	"Di patrii, quorum semper sub numine Troiast,
<verg. aene. 9.248>	Non tamen omnino Teucros delere paratis,
<verg. aene. 9.249>	Cum talis animos iuuenum et tam certa tulistis
<verg. aene. 9.250>	Pectora." sic memorans umeros dextrasque tenebat
<verg. aene. 9.251>	Amborum et uultum lacrimis atque ora rigabat.
<verg. aene. 9.252>	"Quae uobis, quae digna, uiri, pro laudibus istis
<verg. aene. 9.253>	Praemia posse rear solui? pulcherrima primum
<verg. aene. 9.254>	Di moresque dabunt uestri: tum cetera reddet
<verg. aene. 9.255>	Actutum pius Aeneas atque integer aeui
<verg. aene. 9.256>	Ascanius meriti tanti non immemor umquam."
<verg. aene. 9.257>	"Immo ego uos, cui sola salus genitore reducto,"
<verg. aene. 9.258>	Excipit Ascanius "per magnos, Nise, penatis
<verg. aene. 9.259>	Assaracique Larem et canae penetralia Vestae
<verg. aene. 9.260>	Obtestor, quaecumque mihi fortuna fidesque est,
<verg. aene. 9.261>	In uestris pono gremiis: reuocate parentem,
<verg. aene. 9.262>	Reddite conspectum; nihil illo triste recepto.
<verg. aene. 9.263>	Bina dabo argento perfecta atque aspera signis
<verg. aene. 9.264>	Pocula, deuicta genitor quae cepit Arisba,
<verg. aene. 9.265>	Et tripodas geminos, auri duo magna talenta,
<verg. aene. 9.266>	Cratera antiquum quem dat Sidonia Dido.
<verg. aene. 9.267>	Si uero capere Italiam sceptrisque potiri
<verg. aene. 9.268>	Contigerit uictori et praedae dicere sortem:
<verg. aene. 9.269>	Vidisti, quo Turnus equo, quibus ibat in armis
<verg. aene. 9.270>	Aureus; ipsum illum, clipeum cristasque rubentis
<verg. aene. 9.271>	Excipiam sorti, iam nunc tua praemia, Nise.
<verg. aene. 9.272>	Praeterea bis sex genitor lectissima matrum
<verg. aene. 9.273>	Corpora captiuosque dabit suaque omnibus arma,
<verg. aene. 9.274>	Insuper his campi quod rex habet ipse Latinus.
<verg. aene. 9.275>	Te uero, mea quem spatiis propioribus aetas
<verg. aene. 9.276>	Insequitur, uenerande puer, iam pectore toto
<verg. aene. 9.277>	Accipio et comitem casus complector in omnis.
<verg. aene. 9.278>	Nulla meis sine te quaeretur gloria rebus:
<verg. aene. 9.279>	Seu pacem seu bella geram, tibi maxima rerum
<verg. aene. 9.280>	Verborumque fides." contra quem talia fatur
<verg. aene. 9.281>	Euryalus: "me nulla dies tam fortibus ausis
<verg. aene. 9.282>	Dissimilem arguerit; tantum fortuna secunda
<verg. aene. 9.283>	Aut aduersa cadat. sed te super omnia dona
<verg. aene. 9.284>	Vnum oro: genetrix Priami de gente uetusta
<verg. aene. 9.285>	Est mihi, quam miseram tenuit non Ilia tellus
<verg. aene. 9.286>	Mecum excedentem, non moenia regis Acestae.
<verg. aene. 9.287>	Hanc ego nunc ignaram huius quodcumque pericli
<verg. aene. 9.288>	Inque salutatam linquo (nox et tua testis
<verg. aene. 9.289>	Dextera) quod nequeam lacrimas perferre parentis.
<verg. aene. 9.290>	At tu, oro, solare inopem et succurre relictae.
<verg. aene. 9.291>	Hanc sine me spem ferre tui, audentior ibo
<verg. aene. 9.292>	In casus omnis." percussa mente dedere
<verg. aene. 9.293>	Dardanidae lacrimas, ante omnis pulcher Iulus,
<verg. aene. 9.294>	Atque animum patriae strinxit pietatis imago.
<verg. aene. 9.295>	Tum sic effatur: **********************
<verg. aene. 9.296>	"Sponde digna tuis ingentibus omnia coeptis.
<verg. aene. 9.297>	Namque erit ista mihi genetrix nomenque Creusae
<verg. aene. 9.298>	Solum defuerit, nec partum gratia talem
<verg. aene. 9.299>	Parua manet. casus factum quicumque sequentur,
<verg. aene. 9.300>	Per caput hoc iuro, per quod pater ante solebat:
<verg. aene. 9.301>	Quae tibi polliceor reduci rebusque secundis,
<verg. aene. 9.302>	Haec eadem matrique tuae generique manebunt."
<verg. aene. 9.303>	Sic ait illacrimans; umero simul exuit ensem
<verg. aene. 9.304>	Auratum, mira quem fecerat arte Lycaon
<verg. aene. 9.305>	Gnosius atque habilem uagina aptarat eburna.
<verg. aene. 9.306>	Dat Niso Mnestheus pellem horrentisque leonis
<verg. aene. 9.307>	Exuuias, galeam fidus permutat Aletes.
<verg. aene. 9.308>	Protinus armati incedunt; quos omnis euntis
<verg. aene. 9.309>	Primorum manus ad portas, iuuenumque senumque,
<verg. aene. 9.310>	Prosequitur uotis. nec non et pulcher Iulus,
<verg. aene. 9.311>	Ante annos animumque gerens curamque uirilem,
<verg. aene. 9.312>	Multa patri mandata dabat portanda; sed aurae
<verg. aene. 9.313>	Omnia discerpunt et nubibus irrita donant.
<verg. aene. 9.314>	Egressi superant fossas noctisque per umbram
<verg. aene. 9.315>	Castra inimica petunt, multis tamen ante futuri
<verg. aene. 9.316>	Exitio. passim somno uinoque per herbam
<verg. aene. 9.317>	Corpora fusa uident, arrectos litore currus,
<verg. aene. 9.318>	Inter lora rotasque uiros, simul arma iacere,
<verg. aene. 9.319>	Vina simul. prior Hyrtacides sic ore locutus:
<verg. aene. 9.320>	"Euryale, audendum dextra: nunc ipsa uocat res.
<verg. aene. 9.321>	Hac iter est. tu, ne qua manus se attollere nobis
<verg. aene. 9.322>	A tergo possit, custodi et consule longe;
<verg. aene. 9.323>	Haec ego uasta dabo et lato te limite ducam."
<verg. aene. 9.324>	Sic memorat uocemque premit, simul ense superbum
<verg. aene. 9.325>	Rhamnetem aggreditur, qui forte tapetibus altis
<verg. aene. 9.326>	Exstructus toto proflabat pectore somnum,
<verg. aene. 9.327>	Rex idem et regi Turno gratissimus augur,
<verg. aene. 9.328>	Sed non augurio potuit depellere pestem.
<verg. aene. 9.329>	Tris iuxta famulos temere inter tela iacentis
<verg. aene. 9.330>	Armigerumque Remi premit aurigamque sub ipsis
<verg. aene. 9.331>	Nactus equis ferroque secat pendentia colla;
<verg. aene. 9.332>	Tum caput ipsi aufert domino truncumque relinquit
<verg. aene. 9.333>	Sanguine singultantem: atro tepefacta cruore
<verg. aene. 9.334>	Terra torique madent. nec non Lamyrumque Lamumque
<verg. aene. 9.335>	Et iuuenem Serranum, illa qui plurima nocte
<verg. aene. 9.336>	Luserat, insignis facie, multoque iacebat
<verg. aene. 9.337>	Membra deo uictus; felix, si protinus illum
<verg. aene. 9.338>	Aequasset nocti ludum in lucemque tulisset.
<verg. aene. 9.339>	Impastus ceu plena leo per ouilia turbans
<verg. aene. 9.340>	(Suadet enim uesana fames) manditque trahitque
<verg. aene. 9.341>	Molle pecus mutumque metu, fremit ore cruento:
<verg. aene. 9.342>	Nec minor Euryali caedes; incensus et ipse
<verg. aene. 9.343>	Perfurit ac multam in medio sine nomine plebem,
<verg. aene. 9.344>	Fadumque Herbesumque subit Rhoetumque Abarimque
<verg. aene. 9.345>	Ignaros; Rhoetum uigilantem et cuncta uidentem,
<verg. aene. 9.346>	Sed magnum metuens se post cratera tegebat.
<verg. aene. 9.347>	Pectore in aduerso totum cui comminus ensem
<verg. aene. 9.348>	Condidit adsurgenti et multa morte recepit
<verg. aene. 9.349>	Purpuream: uomit ille animam et cum sanguine mixta
<verg. aene. 9.350>	Vina refert moriens, hic furto feruidus instat.
<verg. aene. 9.351>	Iamque ad Messapi socios tendebat; ibi ignem
<verg. aene. 9.352>	Deficere extremum et religatos rite uidebat
<verg. aene. 9.353>	Carpere gramen equos: breuiter cum talia Nisus
<verg. aene. 9.354>	(Sensit enim nimia caede atque cupidine ferri)
<verg. aene. 9.355>	"Absistamus" ait, "nam lux inimica propinquat.
<verg. aene. 9.356>	Poenarum exhaustum satis est, uia facta per hostis."
<verg. aene. 9.357>	Multa uirum solido argento perfecta relinquunt
<verg. aene. 9.358>	Armaque craterasque simul pulchrosque tapetas.
<verg. aene. 9.359>	Euryalus phaleras Rhamnetis et aurea bullis
<verg. aene. 9.360>	Cingula, Tiburti Remulo ditissimus olim
<verg. aene. 9.361>	Quae mittit dona, hospitio cum iungeret absens,
<verg. aene. 9.362>	Caedicus; ille suo moriens dat habere nepoti;
<verg. aene. 9.363>	Post mortem bello Rutuli pugnaque potiti;
<verg. aene. 9.364>	Haec rapit atque umeris nequiquam fortibus aptat.
<verg. aene. 9.365>	Tum galeam Messapi habilem cristisque decoram
<verg. aene. 9.366>	Induit. excedunt castris et tuta capessunt.
<verg. aene. 9.367>	Interea praemissi equites ex urbe Latina,
<verg. aene. 9.368>	Cetera dum legio campis instructa moratur,
<verg. aene. 9.369>	Ibant et Turno regis responsa ferebant,
<verg. aene. 9.370>	Ter centum, scutati omnes, Vulcente magistro.
<verg. aene. 9.371>	Iamque propinquabant castris murosque subibant
<verg. aene. 9.372>	Cum procul hos laeuo flectentis limite cernunt,
<verg. aene. 9.373>	Et galea Euryalum sublustri noctis in umbra
<verg. aene. 9.374>	Prodidit immemorem radiisque aduersa refulsit.
<verg. aene. 9.375>	Haud temerest uisum. conclamat ab agmine Vulcens:
<verg. aene. 9.376>	"State, uiri. quae causa uiae? quiue estis in armis?
<verg. aene. 9.377>	Quoue tenetis iter?" nihil illi tendere contra,
<verg. aene. 9.378>	Sed celerare fugam in siluis et fidere nocti.
<verg. aene. 9.379>	Obiciunt equites sese ad diuortia nota
<verg. aene. 9.380>	Hinc atque hinc, omnemque abitum custode coronant.
<verg. aene. 9.381>	Silua fuit late dumis atque ilice nigra
<verg. aene. 9.382>	Horrida, quam densi complerant undique sentes,
<verg. aene. 9.383>	Rara per occultos lucebat semita callis.
<verg. aene. 9.384>	Euryalum tenebrae ramorum onerosaque praeda
<verg. aene. 9.385>	Impediunt, fallitque timor regione uiarum,
<verg. aene. 9.386>	Nisus abit; iamque imprudens euaserat hostis
<verg. aene. 9.387>	Atque locos qui post Albae de nomine dicti
<verg. aene. 9.388>	Albani (tum rex stabula alta Latinus habebat),
<verg. aene. 9.389>	Vt stetit et frustra absentem respexit amicum:
<verg. aene. 9.390>	"Euryale infelix, qua te regione reliqui?
<verg. aene. 9.391>	Quaue sequar?" rursus perplexum iter omne reuoluens
<verg. aene. 9.392>	Fallacis siluae simul et uestigia retro
<verg. aene. 9.393>	Obseruata legit dumisque silentibus errat.
<verg. aene. 9.394>	Audit equos, audit strepitus et signa sequentum.
<verg. aene. 9.395>	Nec longum in medio tempus, cum clamor ad auris
<verg. aene. 9.396>	Peruenit ac uidet Euryalum, quem iam manus omnis
<verg. aene. 9.397>	Fraude loci et noctis, subito turbante tumultu,
<verg. aene. 9.398>	Oppressum rapit et conantem plurima frustra.
<verg. aene. 9.399>	Quid faciat? qua ui iuuenem, quibus audeat armis
<verg. aene. 9.400>	Eripere? an sese medios moriturus in ensis
<verg. aene. 9.401>	Inferat et pulchram properet per uulnera mortem?
<verg. aene. 9.402>	Ocius adducto torquens hastile lacerto
<verg. aene. 9.403>	Suspiciens altam Lunam sic uoce precatur:
<verg. aene. 9.404>	"Tu, dea, tu praesens nostro succurre labori,
<verg. aene. 9.405>	Astrorum decus et nemorum Latonia custos.
<verg. aene. 9.406>	Si qua tuis umquam pro me pater Hyrtacus aris
<verg. aene. 9.407>	Dona tulit, si qua ipse meis uenatibus auxi
<verg. aene. 9.408>	Suspendiue tholo aut sacra ad fastigia fixi,
<verg. aene. 9.409>	Hunc sine me turbare globum et rege tela per auras."
<verg. aene. 9.410>	Dixerat et toto conixus corpore ferrum
<verg. aene. 9.411>	Conicit. hasta uolans noctis diuerberat umbras
<verg. aene. 9.412>	Et uenit aduersi in tergum Sulmonis ibique
<verg. aene. 9.413>	Frangitur, ac fisso transit praecordia ligno.
<verg. aene. 9.414>	Voluitur ille uomens calidum de pectore flumen
<verg. aene. 9.415>	Frigidus et longis singultibus ilia pulsat.
<verg. aene. 9.416>	Diuersi circumspiciunt. hoc acrior idem
<verg. aene. 9.417>	Ecce aliud summa telum librabat ab aure.
<verg. aene. 9.418>	Dum trepidant, it hasta Tago per tempus utrumque
<verg. aene. 9.419>	Stridens traiectoque haesit tepefacta cerebro.
<verg. aene. 9.420>	Saeuit atrox Vulcens nec teli conspicit usquam
<verg. aene. 9.421>	Auctorem nec quo se ardens immittere possit.
<verg. aene. 9.422>	"Tu tamen interea calido mihi sanguine poenas
<verg. aene. 9.423>	Persolues amborum" inquit; simul ense recluso
<verg. aene. 9.424>	Ibat in Euryalum. tum uero exterritus, amens,
<verg. aene. 9.425>	Conclamat Nisus nec se celare tenebris
<verg. aene. 9.426>	Amplius aut tantum potuit perferre dolorem:
<verg. aene. 9.427>	"Me, me, adsum qui feci, in me conuertite ferrum,
<verg. aene. 9.428>	O Rutuli! mea fraus omnis, nihil iste nec ausus
<verg. aene. 9.429>	Nec potuit; caelum haec et conscia sidera testor";
<verg. aene. 9.430>	Tantum infelicem nimium dilexit amicum.
<verg. aene. 9.431>	Talia dicta dabat, sed uiribus ensis adactus
<verg. aene. 9.432>	Transabiit costas et candida pectora rumpit.
<verg. aene. 9.433>	Voluitur Euryalus leto, pulchrosque per artus
<verg. aene. 9.434>	It cruor inque umeros ceruix collapsa recumbit:
<verg. aene. 9.435>	Purpureus ueluti cum flos succisus aratro
<verg. aene. 9.436>	Languescit moriens, lassoue papauera collo
<verg. aene. 9.437>	Demisere caput pluuia cum forte grauantur.
<verg. aene. 9.438>	At Nisus ruit in medios solumque per omnis
<verg. aene. 9.439>	Vulcentem petit, in solo Vulcente moratur.
<verg. aene. 9.440>	Quem circum glomerati hostes hinc comminus atque hinc
<verg. aene. 9.441>	Proturbant. instat non setius ac rotat ensem
<verg. aene. 9.442>	Fulmineum, donec Rutuli clamantis in ore
<verg. aene. 9.443>	Condidit aduerso et moriens animam abstulit hosti.
<verg. aene. 9.444>	Tum super exanimum sese proiecit amicum
<verg. aene. 9.445>	Confossus, placidaque ibi demum morte quieuit.
<verg. aene. 9.446>	Fortunati ambo! si quid mea carmina possunt,
<verg. aene. 9.447>	Nulla dies umquam memori uos eximet aeuo,
<verg. aene. 9.448>	Dum domus Aeneae Capitoli immobile saxum
<verg. aene. 9.449>	Accolet imperiumque pater Romanus habebit.
<verg. aene. 9.450>	Victores praeda Rutuli spoliisque potiti
<verg. aene. 9.451>	Vulcentem exanimum flentes in castra ferebant.
<verg. aene. 9.452>	Nec minor in castris luctus Rhamnete reperto
<verg. aene. 9.453>	Exsangui et primis una tot caede peremptis,
<verg. aene. 9.454>	Serranoque Numaque. ingens concursus ad ipsa
<verg. aene. 9.455>	Corpora seminecisque uiros, tepidaque recentem
<verg. aene. 9.456>	Caede locum et pleno spumantis sanguine riuos.
<verg. aene. 9.457>	Agnoscunt spolia inter se galeamque nitentem
<verg. aene. 9.458>	Messapi et multo phaleras sudore receptas.
<verg. aene. 9.459>	Et iam prima nouo spargebat lumine terras
<verg. aene. 9.460>	Tithoni croceum linquens Aurora cubile:
<verg. aene. 9.461>	Iam sole infuso, iam rebus luce retectis
<verg. aene. 9.462>	Turnus in arma uiros armis circumdatus ipse
<verg. aene. 9.463>	Suscitat, aeratasque acies in proelia cogit
<verg. aene. 9.464>	Quisque suos, uariisque acuunt rumoribus iras.
<verg. aene. 9.465>	Quin ipsa arrectis (uisu miserabile) in hastis
<verg. aene. 9.466>	Praefigunt capita et multo clamore sequuntur
<verg. aene. 9.467>	Euryali et Nisi. **********************
<verg. aene. 9.468>	Aeneadae duri murorum in parte sinistra
<verg. aene. 9.469>	Opposuere aciem (nam dextera cingitur amni),
<verg. aene. 9.470>	Ingentisque tenent fossas et turribus altis
<verg. aene. 9.471>	Stant maesti; simul ora uirum praefixa mouebant
<verg. aene. 9.472>	Nota nimis miseris atroque fluentia tabo.
<verg. aene. 9.473>	Interea pauidam uolitans pinnata per urbem
<verg. aene. 9.474>	Nuntia Fama ruit matrisque allabitur auris
<verg. aene. 9.475>	Euryali. at subitus miserae calor ossa reliquit,
<verg. aene. 9.476>	Excussi manibus radii reuolutaque pensa.
<verg. aene. 9.477>	Euolat infelix et femineo ululatu
<verg. aene. 9.478>	Scissa comam muros amens atque agmina cursu
<verg. aene. 9.479>	Prima petit, non illa uirum, non illa pericli
<verg. aene. 9.480>	Telorumque memor, caelum dehinc questibus implet:
<verg. aene. 9.481>	"Hunc ego te, Euryale, aspicio? tune ille senectae
<verg. aene. 9.482>	Sera meae requies, potuisti linquere solam,
<verg. aene. 9.483>	Crudelis? nec te sub tanta pericula missum
<verg. aene. 9.484>	Affari extremum miserae data copia matri?
<verg. aene. 9.485>	Heu, terra ignota canibus data praeda Latinis
<verg. aene. 9.486>	Alitibusque iaces! nec te, tua funera, mater
<verg. aene. 9.487>	Produxi pressiue oculos aut uulnera laui,
<verg. aene. 9.488>	Veste tegens tibi quam noctes festina diesque
<verg. aene. 9.489>	Vrgebam, et tela curas solabar anilis.
<verg. aene. 9.490>	Quo sequar? aut quae nunc artus auulsaque membra
<verg. aene. 9.491>	Et funus lacerum tellus habet? hoc mihi de te,
<verg. aene. 9.492>	Nate, refers? hoc sum terraque marique secuta?
<verg. aene. 9.493>	Figite me, si qua est pietas, in me omnia tela
<verg. aene. 9.494>	Conicite, o Rutuli, me primam absumite ferro;
<verg. aene. 9.495>	Aut tu, magne pater diuum, miserere, tuoque
<verg. aene. 9.496>	Inuisum hoc detrude caput sub Tartara telo,
<verg. aene. 9.497>	Quando aliter nequeo crudelem abrumpere uitam."
<verg. aene. 9.498>	Hoc fletu concussi animi, maestusque per omnis
<verg. aene. 9.499>	It gemitus, torpent infractae ad proelia uires.
<verg. aene. 9.500>	Illam incendentem luctus Idaeus et Actor
<verg. aene. 9.501>	Ilionei monitu et multum lacrimantis Iuli
<verg. aene. 9.502>	Corripiunt interque manus sub tecta reponunt.
<verg. aene. 9.503>	At tuba terribilem sonitum procul aere canoro
<verg. aene. 9.504>	Increpuit, sequitur clamor caelumque remugit.
<verg. aene. 9.505>	Accelerant acta pariter testudine Volsci
<verg. aene. 9.506>	Et fossas implere parant ac uellere uallum.
<verg. aene. 9.507>	Quaerunt pars aditum et scalis ascendere muros,
<verg. aene. 9.508>	Qua rara est acies interlucetque corona
<verg. aene. 9.509>	Non tam spissa uiris. telorum effundere contra
<verg. aene. 9.510>	Omne genus Teucri ac duris detrudere contis,
<verg. aene. 9.511>	Adsueti longo muros defendere bello.
<verg. aene. 9.512>	Saxa quoque infesto uoluebant pondere, si qua
<verg. aene. 9.513>	Possent tectam aciem perrumpere, cum tamen omnis
<verg. aene. 9.514>	Ferre iuuat subter densa testudine casus.
<verg. aene. 9.515>	Nec iam sufficiunt. nam qua globus imminet ingens,
<verg. aene. 9.516>	Immanem Teucri molem uoluuntque ruuntque,
<verg. aene. 9.517>	Quae strauit Rutulos late armorumque resoluit
<verg. aene. 9.518>	Tegmina. nec curant caeco contendere Marte
<verg. aene. 9.519>	Amplius audaces Rutuli, sed pellere uallo
<verg. aene. 9.520>	Missilibus certant. ********************
<verg. aene. 9.521>	Parte alia horrendus uisu quassabat Etruscam
<verg. aene. 9.522>	Pinum et fumiferos infert Mezentius ignis;
<verg. aene. 9.523>	At Messapus equum domitor, Neptunia proles,
<verg. aene. 9.524>	Rescindit uallum et scalas in moenia poscit.
<verg. aene. 9.525>	Vos, o Calliope, precor, aspirate canenti
<verg. aene. 9.526>	Quas ibi tum ferro strages, quae funera Turnus
<verg. aene. 9.527>	Ediderit, quem quisque uirum demiserit Orco,
<verg. aene. 9.528>	Et mecum ingentis oras euoluite belli.
<verg. aene. 9.529>	Et meministis enim, diuae, et memorare potestis.
<verg. aene. 9.530>	Turris erat uasto suspectu et pontibus altis,
<verg. aene. 9.531>	Opportuna loco, summis quam uiribus omnes
<verg. aene. 9.532>	Expugnare Itali summaque euertere opum ui
<verg. aene. 9.533>	Certabant, Troes contra defendere saxis
<verg. aene. 9.534>	Perque cauas densi tela intorquere fenestras.
<verg. aene. 9.535>	Princeps ardentem coniecit lampada Turnus
<verg. aene. 9.536>	Et flammam affixit lateri, quae plurima uento
<verg. aene. 9.537>	Corripuit tabulas et postibus haesit adesis.
<verg. aene. 9.538>	Turbati trepidare intus frustraque malorum
<verg. aene. 9.539>	Velle fugam. dum se glomerant retroque residunt
<verg. aene. 9.540>	In partem quae peste caret, tum pondere turris
<verg. aene. 9.541>	Procubuit subito et caelum tonat omne fragore.
<verg. aene. 9.542>	Semineces ad terram immani mole secuta
<verg. aene. 9.543>	Confixique suis telis et pectora duro
<verg. aene. 9.544>	Transfossi ligno ueniunt. uix unus Helenor
<verg. aene. 9.545>	Et Lycus elapsi; quorum primaeuus Helenor,
<verg. aene. 9.546>	Maeonio regi quem serua Licymnia furtim
<verg. aene. 9.547>	Sustulerat uetitisque ad Troiam miserat armis,
<verg. aene. 9.548>	Ense leuis nudo parmaque inglorius alba.
<verg. aene. 9.549>	Isque ubi se Turni media inter milia uidit,
<verg. aene. 9.550>	Hinc acies atque hinc acies astare Latinas,
<verg. aene. 9.551>	Vt fera, quae densa uenantum saepta corona
<verg. aene. 9.552>	Contra tela furit seseque haud nescia morti
<verg. aene. 9.553>	Inicit et saltu supra uenabula fertur,
<verg. aene. 9.554>	Haud aliter iuuenis medios moriturus in hostis
<verg. aene. 9.555>	Irruit et qua tela uidet densissima tendit.
<verg. aene. 9.556>	At pedibus longe melior Lycus inter et hostis
<verg. aene. 9.557>	Inter et arma fuga muros tenet, altaque certat
<verg. aene. 9.558>	Prendere tecta manu sociumque attingere dextras.
<verg. aene. 9.559>	Quem Turnus pariter cursu teloque secutus
<verg. aene. 9.560>	Increpat his uictor: "nostrasne euadere, demens,
<verg. aene. 9.561>	Sperasti te posse manus?" simul arripit ipsum
<verg. aene. 9.562>	Pendentem et magna muri cum parte reuellit:
<verg. aene. 9.563>	Qualis ubi aut leporem aut candenti corpore cycnum
<verg. aene. 9.564>	Sustulit alta petens pedibus Iouis armiger uncis,
<verg. aene. 9.565>	Quaesitum aut matri multis balatibus agnum
<verg. aene. 9.566>	Martius a stabulis rapuit lupus. undique clamor
<verg. aene. 9.567>	Tollitur: inuadunt et fossas aggere complent,
<verg. aene. 9.568>	Ardentis taedas alii ad fastigia iactant.
<verg. aene. 9.569>	Ilioneus saxo atque ingenti fragmine montis
<verg. aene. 9.570>	Lucetium portae subeuntem ignisque ferentem,
<verg. aene. 9.571>	Emathiona Liger, Corynaeum sternit Asilas,
<verg. aene. 9.572>	Hic iaculo bonus, hic longe fallente sagitta,
<verg. aene. 9.573>	Ortygium Caeneus, uictorem Caenea Turnus,
<verg. aene. 9.574>	Turnus Ityn Cloniumque, Dioxippum Promolumque
<verg. aene. 9.575>	Et Sagarim et summis stantem pro turribus Idan,
<verg. aene. 9.576>	Priuernum Capys. hunc primo leuis hasta Themillae
<verg. aene. 9.577>	Strinxerat, ille manum proiecto tegmine demens
<verg. aene. 9.578>	Ad uulnus tulit; ergo alis allapsa sagitta
<verg. aene. 9.579>	Et laeuo infixa est lateri manus, abditaque intus
<verg. aene. 9.580>	Spiramenta animae letali uulnere rupit.
<verg. aene. 9.581>	Stabat in egregiis Arcentis filius armis
<verg. aene. 9.582>	Pictus acu chlamydem et ferrugine clarus Hibera,
<verg. aene. 9.583>	Insignis facie, genitor quem miserat Arcens
<verg. aene. 9.584>	Eductum Matris luco Symaethia circum
<verg. aene. 9.585>	Flumina, pinguis ubi et placabilis ara Palici:
<verg. aene. 9.586>	Stridentem fundam positis Mezentius hastis
<verg. aene. 9.587>	Ipse ter adducta circum caput egit habena
<verg. aene. 9.588>	Et media aduersi liquefacto tempora plumbo
<verg. aene. 9.589>	Diffidit ac multa porrectum extendit harena.
<verg. aene. 9.590>	Tum primum bello celerem intendisse sagittam
<verg. aene. 9.591>	Dicitur ante feras solitus terrere fugacis
<verg. aene. 9.592>	Ascanius, fortemque manu fudisse Numanum,
<verg. aene. 9.593>	Cui Remulo cognomen erat, Turnique minorem
<verg. aene. 9.594>	Germanam nuper thalamo sociatus habebat.
<verg. aene. 9.595>	Is primam ante aciem digna atque indigna relatu
<verg. aene. 9.596>	Vociferans tumidusque nouo praecordia regno
<verg. aene. 9.597>	Ibat et ingentem sese clamore ferebat:
<verg. aene. 9.598>	"Non pudet obsidione iterum ualloque teneri,
<verg. aene. 9.599>	Bis capti Phryges, et morti praetendere muros?
<verg. aene. 9.600>	En qui nostra sibi bello conubia poscunt!
<verg. aene. 9.601>	Quis deus Italiam, quae uos dementia adegit?
<verg. aene. 9.602>	Non hic Atridae nec fandi fictor Vlixes:
<verg. aene. 9.603>	Durum a stirpe genus natos ad flumina primum
<verg. aene. 9.604>	Deferimus saeuoque gelu duramus et undis;
<verg. aene. 9.605>	Venatu inuigilant pueri siluasque fatigant,
<verg. aene. 9.606>	Flectere ludus equos et spicula tendere cornu.
<verg. aene. 9.607>	At patiens operum paruoque adsueta iuuentus
<verg. aene. 9.608>	Aut rastris terram domat aut quatit oppida bello.
<verg. aene. 9.609>	Omne aeuum ferro teritur, uersaque iuuencum
<verg. aene. 9.610>	Terga fatigamus hasta, nec tarda senectus
<verg. aene. 9.611>	Debilitat uiris animi mutatque uigorem:
<verg. aene. 9.612>	Canitiem galea premimus, semperque recentis
<verg. aene. 9.613>	Comportare iuuat praedas et uiuere rapto.
<verg. aene. 9.614>	Vobis picta croco et fulgenti murice uestis,
<verg. aene. 9.615>	Desidiae cordi, iuuat indulgere choreis,
<verg. aene. 9.616>	Et tunicae manicas et habent redimicula mitrae.
<verg. aene. 9.617>	O uere Phrygiae, neque enim Phryges, ite per alta
<verg. aene. 9.618>	Dindyma, ubi adsuetis biforem dat tibia cantum.
<verg. aene. 9.619>	Tympana uos buxusque uocat Berecyntia Matris
<verg. aene. 9.620>	Idaeae, sinite arma uiris et cedite ferro."
<verg. aene. 9.621>	Talia iactantem dictis ac dira canentem
<verg. aene. 9.622>	Non tulit Ascanius, neruoque obuersus equino
<verg. aene. 9.623>	Contendit telum diuersaque bracchia ducens
<verg. aene. 9.624>	Constitit, ante Iouem supplex per uota precatus:
<verg. aene. 9.625>	"Iuppiter omnipotens, audacibus adnue coeptis.
<verg. aene. 9.626>	Ipse tibi ad tua templa feram sollemnia dona,
<verg. aene. 9.627>	Et statuam ante aras aurata fronte iuuencum
<verg. aene. 9.628>	Candentem pariterque caput cum matre ferentem,
<verg. aene. 9.629>	Iam cornu petat et pedibus qui spargat harenam.
<verg. aene. 9.630>	Audiit et caeli genitor de parte serena
<verg. aene. 9.631>	Intonuit laeuum, sonat una fatifer arcus.
<verg. aene. 9.632>	Effugit horrendum stridens adducta sagitta
<verg. aene. 9.633>	Perque caput Remuli uenit et caua tempora ferro
<verg. aene. 9.634>	Traicit. "i, uerbis uirtutem illude superbis!
<verg. aene. 9.635>	Bis capti Phryges haec Rutulis responsa remittunt."
<verg. aene. 9.636>	Hoc tantum Ascanius. Teucri clamore sequuntur
<verg. aene. 9.637>	Laetitiaque fremunt animosque ad sidera tollunt.
<verg. aene. 9.638>	Aetheria tum forte plaga crinitus Apollo
<verg. aene. 9.639>	Desuper Ausonias acies urbemque uidebat
<verg. aene. 9.640>	Nube sedens, atque his uictorem affatur Iulum:
<verg. aene. 9.641>	"Macte noua uirtute, puer, sic itur ad astra,
<verg. aene. 9.642>	Dis genite et geniture deos. iure omnia bella
<verg. aene. 9.643>	Gente sub Assaraci fato uentura resident,
<verg. aene. 9.644>	Nec te Troia capit." simul haec effatus ab alto
<verg. aene. 9.645>	Aethere se mittit, spirantis dimouet auras
<verg. aene. 9.646>	Ascaniumque petit. forma tum uertitur oris
<verg. aene. 9.647>	Antiquum in Buten. hic Dardanio Anchisae
<verg. aene. 9.648>	Armiger ante fuit fidusque ad limina custos;
<verg. aene. 9.649>	Tum comitem Ascanio pater addidit. ibat Apollo
<verg. aene. 9.650>	Omnia longaeuo similis uocemque coloremque
<verg. aene. 9.651>	Et crinis albos et saeua sonoribus arma,
<verg. aene. 9.652>	Atque his ardentem dictis affatur Iulum:
<verg. aene. 9.653>	"Sit satis, Aenide, telis impune Numanum
<verg. aene. 9.654>	Oppetiisse tuis; primam hanc tibi magnus Apollo
<verg. aene. 9.655>	Concedit laudem et paribus non inuidet armis;
<verg. aene. 9.656>	Cetera parce, puer, bello." sic orsus Apollo
<verg. aene. 9.657>	Mortalis medio aspectus sermone reliquit
<verg. aene. 9.658>	Et procul in tenuem ex oculis euanuit auram.
<verg. aene. 9.659>	Agnouere deum proceres diuinaque tela
<verg. aene. 9.660>	Dardanidae pharetramque fuga sensere sonantem.
<verg. aene. 9.661>	Ergo auidum pugnae dictis ac numine Phoebi
<verg. aene. 9.662>	Ascanium prohibent, ipsi in certamina rursus
<verg. aene. 9.663>	Succedunt animasque in aperta pericula mittunt.
<verg. aene. 9.664>	It clamor totis per propugnacula muris,
<verg. aene. 9.665>	Intendunt acris arcus amentaque torquent.
<verg. aene. 9.666>	Sternitur omne solum telis, tum scuta cauaeque
<verg. aene. 9.667>	Dant sonitum flictu galeae, pugna aspera surgit:
<verg. aene. 9.668>	Quantus ab occasu ueniens pluuialibus Haedis
<verg. aene. 9.669>	Verberat imber humum, quam multa grandine nimbi
<verg. aene. 9.670>	In uada praecipitant, cum Iuppiter horridus austris
<verg. aene. 9.671>	Torquet aquosam hiemem et caelo caua nubila rumpit.
<verg. aene. 9.672>	Pandarus et Bitias, Idaeo Alcanore creti,
<verg. aene. 9.673>	Quos Iouis eduxit luco siluestris Iaera
<verg. aene. 9.674>	Abietibus iuuenes patriis et montibus aequos,
<verg. aene. 9.675>	Portam, quae ducis imperio commissa, recludunt
<verg. aene. 9.676>	Freti armis, ultroque inuitant moenibus hostem.
<verg. aene. 9.677>	Ipsi intus dextra ac laeua pro turribus astant
<verg. aene. 9.678>	Armati ferro et cristis capita alta corusci:
<verg. aene. 9.679>	Quales aeriae liquentia flumina circum
<verg. aene. 9.680>	Siue Padi ripis Athesim seu propter amoenum
<verg. aene. 9.681>	Consurgunt geminae quercus intonsaque caelo
<verg. aene. 9.682>	Attollunt capita et sublimi uertice nutant.
<verg. aene. 9.683>	Irrumpunt aditus Rutuli ut uidere patentis.
<verg. aene. 9.684>	Continuo Quercens et pulcher Aquiculus armis
<verg. aene. 9.685>	Et praeceps animi Tmarus et Mauortius Haemon
<verg. aene. 9.686>	Agminibus totis aut uersi terga dedere
<verg. aene. 9.687>	Aut ipso portae posuere in limine uitam.
<verg. aene. 9.688>	Tum magis increscunt animis discordibus irae,
<verg. aene. 9.689>	Et iam collecti Troes glomerantur eodem
<verg. aene. 9.690>	Et conferre manum et procurrere longius audent.
<verg. aene. 9.691>	Ductori Turno diuersa in parte furenti
<verg. aene. 9.692>	Turbantique uiros perfertur nuntius, hostem
<verg. aene. 9.693>	Feruere caede noua et portas praebere patentis.
<verg. aene. 9.694>	Deserit inceptum atque immani concitus ira
<verg. aene. 9.695>	Dardaniam ruit ad portam fratresque superbos.
<verg. aene. 9.696>	Et primum Antiphaten (is enim se primus agebat),
<verg. aene. 9.697>	Thebana de matre nothum Sarpedonis alti,
<verg. aene. 9.698>	Coniecto sternit iaculo: uolat Itala cornus
<verg. aene. 9.699>	Aera per tenerum stomachoque infixa sub altum
<verg. aene. 9.700>	Pectus abit; reddit specus atri uulneris undam
<verg. aene. 9.701>	Spumantem, et fixo ferrum in pulmone tepescit.
<verg. aene. 9.702>	Tum Meropem atque Erymanta manu, tum sternit Aphidnum,
<verg. aene. 9.703>	Tum Bitian ardentem oculis animisque frementem,
<verg. aene. 9.704>	Non iaculo (neque enim iaculo uitam ille dedisset),
<verg. aene. 9.705>	Sed magnum stridens contorta falarica uenit
<verg. aene. 9.706>	Fulminis acta modo, quam nec duo taurea terga
<verg. aene. 9.707>	Nec duplici squama lorica fidelis et auro
<verg. aene. 9.708>	Sustinuit: collapsa ruunt immania membra.
<verg. aene. 9.709>	Dat tellus gemitum et clipeum super intonat ingens.
<verg. aene. 9.710>	Talis in Euboico Baiarum litore quondam
<verg. aene. 9.711>	Saxea pila cadit, magnis quam molibus ante
<verg. aene. 9.712>	Constructam ponto iaciunt, sic illa ruinam
<verg. aene. 9.713>	Prona trahit penitusque uadis illisa recumbit:
<verg. aene. 9.714>	Miscent se maria et nigrae attolluntur harenae,
<verg. aene. 9.715>	Tum sonitu Prochyta alta tremit durumque cubile
<verg. aene. 9.716>	Inarime Iouis imperiis imposta Typhoeo.
<verg. aene. 9.717>	Hic Mars armipotens animum uirisque Latinis
<verg. aene. 9.718>	Addidit et stimulos acris sub pectore uertit,
<verg. aene. 9.719>	Immisitque Fugam Teucris atrumque Timorem.
<verg. aene. 9.720>	Vndique conueniunt, quoniam data copia pugnae,
<verg. aene. 9.721>	Bellatorque animo deus incidit. *******
<verg. aene. 9.722>	Pandarus, ut fuso germanum corpore cernit
<verg. aene. 9.723>	Et quo sit fortuna loco, qui casus agat res,
<verg. aene. 9.724>	Portam ui magna conuerso cardine torquet
<verg. aene. 9.725>	Obnixus latis umeris, multosque suorum
<verg. aene. 9.726>	Moenibus exclusos duro in certamine linquit;
<verg. aene. 9.727>	Ast alios secum includit recipitque ruentis,
<verg. aene. 9.728>	Demens, qui Rutulum in medio non agmine regem
<verg. aene. 9.729>	Viderit irrumpentem ultroque incluserit urbi,
<verg. aene. 9.730>	Immanem ueluti pecora inter inertia tigrim.
<verg. aene. 9.731>	Continuo noua lux oculis effulsit et arma
<verg. aene. 9.732>	Horrendum sonuere, tremunt in uertice cristae
<verg. aene. 9.733>	Sanguineae clipeoque micantia fulmina mittit.
<verg. aene. 9.734>	Agnoscunt faciem inuisam atque immania membra
<verg. aene. 9.735>	Turbati subito Aeneadae. tum Pandarus ingens
<verg. aene. 9.736>	Emicat et mortis fraternae feruidus ira
<verg. aene. 9.737>	Effatur: "non haec dotalis regia Amatae,
<verg. aene. 9.738>	Nec muris cohibet patriis media Ardea Turnum.
<verg. aene. 9.739>	Castra inimica uides, nulla hinc exire potestas."
<verg. aene. 9.740>	Olli surridens sedato pectore Turnus:
<verg. aene. 9.741>	"Incipe, si qua animo uirtus, et consere dextram,
<verg. aene. 9.742>	Hic etiam inuentum Priamo narrabis Achillem."
<verg. aene. 9.743>	Dixerat. ille rudem nodis et cortice crudo
<verg. aene. 9.744>	Intorquet summis adnixus uiribus hastam;
<verg. aene. 9.745>	Excepere aurae, uulnus Saturnia Iuno
<verg. aene. 9.746>	Detorsit ueniens, portaeque infigitur hasta.
<verg. aene. 9.747>	"At non hoc telum, mea quod ui dextera uersat,
<verg. aene. 9.748>	Effugies, neque enim is teli nec uulneris auctor."
<verg. aene. 9.749>	Sic ait, et sublatum alte consurgit in ensem
<verg. aene. 9.750>	Et mediam ferro gemina inter tempora frontem
<verg. aene. 9.751>	Diuidit impubisque immani uulnere malas.
<verg. aene. 9.752>	Fit sonus, ingenti concussa est pondere tellus:
<verg. aene. 9.753>	Collapsos artus atque arma cruenta cerebro
<verg. aene. 9.754>	Sternit humi moriens, atque illi partibus aequis
<verg. aene. 9.755>	Huc caput atque illuc umero ex utroque pependit.
<verg. aene. 9.756>	Diffugiunt uersi trepida formidine Troes.
<verg. aene. 9.757>	Et si continuo uictorem ea cura subisset,
<verg. aene. 9.758>	Rumpere claustra manu sociosque immittere portis,
<verg. aene. 9.759>	Vltimus ille dies bello gentique fuisset.
<verg. aene. 9.760>	Sed furor ardentem caedisque insana cupido
<verg. aene. 9.761>	Egit in aduersos. ***********
<verg. aene. 9.762>	Principio Phalerim et succiso poplite Gygen
<verg. aene. 9.763>	Excipit, hinc raptas fugientibus ingerit hastas
<verg. aene. 9.764>	In tergum, Iuno uiris animumque ministrat.
<verg. aene. 9.765>	Addit Halyn comitem et confixa Phegea parma,
<verg. aene. 9.766>	Ignaros deinde in muris Martemque cientis
<verg. aene. 9.767>	Alcandrumque Haliumque Noemonaque Prytanimque.
<verg. aene. 9.768>	Lyncea tendentem contra sociosque uocantem
<verg. aene. 9.769>	Vibranti gladio conixus ab aggere dexter
<verg. aene. 9.770>	Occupat, huic uno deiectum comminus ictu
<verg. aene. 9.771>	Cum galea longe iacuit caput. inde ferarum
<verg. aene. 9.772>	Vastatorem Amycum, quo non felicior alter
<verg. aene. 9.773>	Tinguere tela manu ferrumque armare ueneno,
<verg. aene. 9.774>	Et Clytium Aeoliden et amicum Crethea Musis,
<verg. aene. 9.775>	Crethea Musarum comitem, cui carmina semper
<verg. aene. 9.776>	Et citharae cordi numerosque intendere neruis,
<verg. aene. 9.777>	Semper equos atque arma uirum pugnasque canebat.
<verg. aene. 9.778>	Tandem ductores audita caede suorum
<verg. aene. 9.779>	Conueniunt Teucri, Mnestheus acerque Serestus,
<verg. aene. 9.780>	Palantisque uident socios hostemque receptum.
<verg. aene. 9.781>	Et Mnestheus: "quo deinde fugam, quo tenditis?" inquit.
<verg. aene. 9.782>	"Quos alios muros, quaeue ultra moenia habetis
<verg. aene. 9.783>	Vnus homo et uestris, o ciues, undique saeptus
<verg. aene. 9.784>	Aggeribus tantas strages impune per urbem
<verg. aene. 9.785>	Ediderit? iuuenum primos tot miserit Orco?
<verg. aene. 9.786>	Non infelicis patriae ueterumque deorum
<verg. aene. 9.787>	Et magni Aeneae, segnes, miseretque pudetque?"
<verg. aene. 9.788>	Talibus accensi firmantur et agmine denso
<verg. aene. 9.789>	Consistunt. Turnus paulatim excedere pugnae
<verg. aene. 9.790>	Et fluuium petere ac partem quae cingitur unda.
<verg. aene. 9.791>	Acrius hoc Teucri clamore incumbere magno
<verg. aene. 9.792>	Et glomerare manum, ceu saeuum turba leonem
<verg. aene. 9.793>	Cum telis premit infensis: at territus ille,
<verg. aene. 9.794>	Asper, acerba tuens, retro redit et neque terga
<verg. aene. 9.795>	Ira dare aut uirtus patitur, nec tendere contra
<verg. aene. 9.796>	Ille quidem hoc cupiens potis est per tela uirosque.
<verg. aene. 9.797>	Haud aliter retro dubius uestigia Turnus
<verg. aene. 9.798>	Improperata refert et mens exaestuat ira.
<verg. aene. 9.799>	Quin etiam bis tum medios inuaserat hostis,
<verg. aene. 9.800>	Bis confusa fuga per muros agmina uertit;
<verg. aene. 9.801>	Sed manus e castris propere coit omnis in unum
<verg. aene. 9.802>	Nec contra uiris audet Saturnia Iuno
<verg. aene. 9.803>	Sufficere; aeriam caelo nam Iuppiter Irim
<verg. aene. 9.804>	Demisit germanae haud mollia iussa ferentem,
<verg. aene. 9.805>	Ni Turnus cedat Teucrorum moenibus altis.
<verg. aene. 9.806>	Ergo nec clipeo iuuenis subsistere tantum
<verg. aene. 9.807>	Nec dextra ualet, iniectis sic undique telis
<verg. aene. 9.808>	Obruitur. strepit adsiduo caua tempora circum
<verg. aene. 9.809>	Tinnitu galea et saxis solida aera fatiscunt
<verg. aene. 9.810>	Discussaeque iubae, capiti nec sufficit umbo
<verg. aene. 9.811>	Ictibus; ingeminant hastis et Troes et ipse
<verg. aene. 9.812>	Fulmineus Mnestheus. tum toto corpore sudor
<verg. aene. 9.813>	Liquitur et piceum (nec respirare potestas)
<verg. aene. 9.814>	Flumen agit, fessos quatit aeger anhelitus artus.
<verg. aene. 9.815>	Tum demum praeceps saltu sese omnibus armis
<verg. aene. 9.816>	In fluuium dedit. ille suo cum gurgite flauo
<verg. aene. 9.817>	Accepit uenientem ac mollibus extulit undis
<verg. aene. 9.818>	Et laetum sociis abluta caede remisit.
<verg. aene. 10.1>	Panditur interea domus omnipotentis Olympi
<verg. aene. 10.2>	Conciliumque uocat diuum pater atque hominum rex
<verg. aene. 10.3>	Sideream in sedem, terras unde arduus omnis
<verg. aene. 10.4>	Castraque Dardanidum aspectat populosque Latinos.
<verg. aene. 10.5>	Considunt tectis bipatentibus, incipit ipse:
<verg. aene. 10.6>	"Caelicolae magni, quianam sententia uobis
<verg. aene. 10.7>	Versa retro tantumque animis certatis iniquis?
<verg. aene. 10.8>	Abnueram bello Italiam concurrere Teucris.
<verg. aene. 10.9>	Quae contra uetitum discordia? quis metus aut hos
<verg. aene. 10.10>	Aut hos arma sequi ferrumque lacessere suasit?
<verg. aene. 10.11>	Adueniet iustum pugnae, ne arcessite, tempus,
<verg. aene. 10.12>	Cum fera Karthago Romanis arcibus olim
<verg. aene. 10.13>	Exitium magnum atque Alpis immittet apertas:
<verg. aene. 10.14>	Tum certare odiis, tum res rapuisse licebit.
<verg. aene. 10.15>	Nunc sinite et placitum laeti componite foedus."
<verg. aene. 10.16>	Iuppiter haec paucis; at non Venus aurea contra
<verg. aene. 10.17>	Pauca refert: *************************
<verg. aene. 10.18>	"O pater, o hominum rerumque aeterna potestas
<verg. aene. 10.19>	(Namque aliud quid sit quod iam implorare queamus?),
<verg. aene. 10.20>	Cernis ut insultent Rutuli, Turnusque feratur
<verg. aene. 10.21>	Per medios insignis equis tumidusque secundo
<verg. aene. 10.22>	Marte ruat? non clausa tegunt iam moenia Teucros:
<verg. aene. 10.23>	Quin intra portas atque ipsis proelia miscent
<verg. aene. 10.24>	Aggeribus moerorum et inundant sanguine fossas.
<verg. aene. 10.25>	Aeneas ignarus abest. numquamne leuari
<verg. aene. 10.26>	Obsidione sines? muris iterum imminet hostis
<verg. aene. 10.27>	Nascentis Troiae nec non exercitus alter,
<verg. aene. 10.28>	Atque iterum in Teucros Aetolis surgit ab Arpis
<verg. aene. 10.29>	Tydides. equidem credo, mea uulnera restant
<verg. aene. 10.30>	Et tua progenies mortalia demoror arma.
<verg. aene. 10.31>	Si sine pace tua atque inuito numine Troes
<verg. aene. 10.32>	Italiam petiere, luant peccata neque illos
<verg. aene. 10.33>	Iuueris auxilio; sin tot responsa secuti
<verg. aene. 10.34>	Quae superi manesque dabant, cur nunc tua quisquam
<verg. aene. 10.35>	Vertere iussa potest aut cur noua condere fata?
<verg. aene. 10.36>	Quid repetam exustas Erycino in litore classis,
<verg. aene. 10.37>	Quid tempestatum regem uentosque furentis
<verg. aene. 10.38>	Aeolia excitos aut actam nubibus Irim?
<verg. aene. 10.39>	Nunc etiam manis (haec intemptata manebat
<verg. aene. 10.40>	Sors rerum) mouet et superis immissa repente
<verg. aene. 10.41>	Allecto medias Italum bacchata per urbes.
<verg. aene. 10.42>	Nil super imperio moueor; sperauimus ista,
<verg. aene. 10.43>	Dum fortuna fuit; uincant, quos uincere mauis.
<verg. aene. 10.44>	Si nulla est regio Teucris quam det tua coniunx
<verg. aene. 10.45>	Dura, per euersae, genitor, fumantia Troiae
<verg. aene. 10.46>	Excidia obtestor: liceat dimittere ab armis
<verg. aene. 10.47>	Incolumem Ascanium, liceat superesse nepotem.
<verg. aene. 10.48>	Aeneas sane ignotis iactetur in undis
<verg. aene. 10.49>	Et quacumque uiam dederit Fortuna sequatur:
<verg. aene. 10.50>	Hunc tegere et dirae ualeam subducere pugnae.
<verg. aene. 10.51>	Est Amathus, est celsa mihi Paphus atque Cythera
<verg. aene. 10.52>	Idaliaeque domus: positis inglorius armis
<verg. aene. 10.53>	Exigat hic aeuum. magna dicione iubeto
<verg. aene. 10.54>	Karthago premat Ausoniam: nihil urbibus inde
<verg. aene. 10.55>	Obstabit Tyriis. quid pestem euadere belli
<verg. aene. 10.56>	Iuuit et Argolicos medium fugisse per ignis
<verg. aene. 10.57>	Totque maris uastaeque exhausta pericula terrae,
<verg. aene. 10.58>	Dum Latium Teucri recidiuaque Pergama quaerunt?
<verg. aene. 10.59>	Non satius cineres patriae insedisse supremos
<verg. aene. 10.60>	Atque solum quo Troia fuit? Xanthum et Simoenta
<verg. aene. 10.61>	Redde, oro, miseris iterumque reuoluere casus
<verg. aene. 10.62>	Da, pater, Iliacos Teucris." tum regia Iuno
<verg. aene. 10.63>	Acta furore graui: "quid me alta silentia cogis
<verg. aene. 10.64>	Rumpere et obductum uerbis uulgare dolorem?
<verg. aene. 10.65>	Aenean hominum quisquam diuumque subegit
<verg. aene. 10.66>	Bella sequi aut hostem regi se inferre Latino?
<verg. aene. 10.67>	Italiam petiit fatis auctoribus (esto)
<verg. aene. 10.68>	Cassandrae impulsus furiis: num linquere castra
<verg. aene. 10.69>	Hortati sumus aut uitam committere uentis?
<verg. aene. 10.70>	Num puero summam belli, num credere muros?
<verg. aene. 10.71>	Tyrrhenamque fidem aut gentis agitare quietas?
<verg. aene. 10.72>	Quis deus in fraudem, quae dura potentia nostra
<verg. aene. 10.73>	Egit? ubi hic Iuno demissaue nubibus Iris?
<verg. aene. 10.74>	Indignumst Italos Troiam circumdare flammis
<verg. aene. 10.75>	Nascentem et patria Turnum consistere terra,
<verg. aene. 10.76>	Cui Pilumnus auus, cui diua Venilia mater:
<verg. aene. 10.77>	Quid face Troianos atra uim ferre Latinis,
<verg. aene. 10.78>	Arua aliena iugo premere atque auertere praedas?
<verg. aene. 10.79>	Quid soceros legere et gremiis abducere pactas,
<verg. aene. 10.80>	Pacem orare manu, praefigere puppibus arma?
<verg. aene. 10.81>	Tu potes Aenean manibus subducere Graium
<verg. aene. 10.82>	Proque uiro nebulam et uentos obtendere inanis,
<verg. aene. 10.83>	Et potes in totidem classem conuertere nymphas:
<verg. aene. 10.84>	Nos aliquid Rutulos contra iuuisse nefandum est?
<verg. aene. 10.85>	"Aeneas ignarus abest": ignarus et absit.
<verg. aene. 10.86>	Est Paphus Idaliumque tibi, sunt alta Cythera:
<verg. aene. 10.87>	Quid grauidam bellis urbem et corda aspera temptas?
<verg. aene. 10.88>	Nosne tibi fluxas Phrygiae res uertere fundo
<verg. aene. 10.89>	Conamur? nos? an miseros qui Troas Achiuis
<verg. aene. 10.90>	Obiecit? quae causa fuit consurgere in arma
<verg. aene. 10.91>	Europamque Asiamque et foedera soluere furto?
<verg. aene. 10.92>	Me duce Dardanius Spartam expugnauit adulter,
<verg. aene. 10.93>	Aut ego tela dedi fouiue Cupidine bella?
<verg. aene. 10.94>	Tum decuit metuisse tuis: nunc sera querelis
<verg. aene. 10.95>	Haud iustis adsurgis et irrita iurgia iactas."
<verg. aene. 10.96>	Talibus orabat Iuno, cunctique fremebant
<verg. aene. 10.97>	Caelicolae adsensu uario, ceu flamina prima
<verg. aene. 10.98>	Cum deprensa fremunt siluis et caeca uolutant
<verg. aene. 10.99>	Murmura uenturos nautis prodentia uentos.
<verg. aene. 10.100>	Tum pater omnipotens, rerum cui prima potestas,
<verg. aene. 10.101>	Infit (eo dicente deum domus alta silescit
<verg. aene. 10.102>	Et tremefacta solo tellus, silet arduus aether,
<verg. aene. 10.103>	Tum Zephyri posuere, premit placida aequora pontus):
<verg. aene. 10.104>	"Accipite ergo animis atque haec mea figite dicta.
<verg. aene. 10.105>	Quandoquidem Ausonios coniungi foedere Teucris
<verg. aene. 10.106>	Haud licitum, nec uestra capit discordia finem,
<verg. aene. 10.107>	Quae cuique est fortuna hodie, quam quisque secat spem,
<verg. aene. 10.108>	Tros Rutulusne fuat, nullo discrimine habebo,
<verg. aene. 10.109>	Seu fatis Italum castra obsidione tenentur
<verg. aene. 10.110>	Siue errore malo Troiae monitisque sinistris.
<verg. aene. 10.111>	Nec Rutulos soluo. sua cuique exorsa laborem
<verg. aene. 10.112>	Fortunamque ferent. rex Iuppiter omnibus idem.
<verg. aene. 10.113>	Fata uiam inuenient." Stygii per flumina fratris,
<verg. aene. 10.114>	Per pice torrentis atraque uoragine ripas
<verg. aene. 10.115>	Adnuit et totum nutu tremefecit Olympum.
<verg. aene. 10.116>	Hic finis fandi. solio tum Iuppiter aureo
<verg. aene. 10.117>	Surgit, caelicolae medium quem ad limina ducunt.
<verg. aene. 10.118>	Interea Rutuli portis circum omnibus instant
<verg. aene. 10.119>	Sternere caede uiros et moenia cingere flammis.
<verg. aene. 10.120>	At legio Aeneadum uallis obsessa tenetur
<verg. aene. 10.121>	Nec spes ulla fugae. miseri stant turribus altis
<verg. aene. 10.122>	Nequiquam et rara muros cinxere corona
<verg. aene. 10.123>	Asius Imbrasides Hicetaoniusque Thymoetes
<verg. aene. 10.124>	Assaracique duo et senior cum Castore Thymbris,
<verg. aene. 10.125>	Prima acies; hos germani Sarpedonis ambo
<verg. aene. 10.126>	Et Clarus et Thaemon Lycia comitantur ab alta.
<verg. aene. 10.127>	Fert ingens toto conixus corpore saxum,
<verg. aene. 10.128>	Haud partem exiguam montis, Lyrnesius Acmon,
<verg. aene. 10.129>	Nec Clytio genitore minor nec fratre Menestheo.
<verg. aene. 10.130>	Hi iaculis, illi certant defendere saxis
<verg. aene. 10.131>	Molirique ignem neruoque aptare sagittas.
<verg. aene. 10.132>	Ipse inter medios, Veneris iustissima cura,
<verg. aene. 10.133>	Dardanius caput, ecce, puer detectus honestum,
<verg. aene. 10.134>	Qualis gemma micat fuluum quae diuidit aurum,
<verg. aene. 10.135>	Aut collo decus aut capiti, uel quale per artem
<verg. aene. 10.136>	Inclusum buxo aut Oricia terebintho
<verg. aene. 10.137>	Lucet ebur; fusos ceruix cui lactea crinis
<verg. aene. 10.138>	Accipit et molli subnectens circulus auro.
<verg. aene. 10.139>	Te quoque magnanimae uiderunt, Ismare, gentes
<verg. aene. 10.140>	Vulnera derigere et calamos armare ueneno,
<verg. aene. 10.141>	Maeonia generose domo, ubi pinguia culta
<verg. aene. 10.142>	Exercentque uiri Pactolusque irrigat auro.
<verg. aene. 10.143>	Affuit et Mnestheus, quem pulsi pristina Turni
<verg. aene. 10.144>	Aggere murorum sublimem gloria tollit,
<verg. aene. 10.145>	Et Capys: hinc nomen Campanae ducitur urbi.
<verg. aene. 10.146>	Illi inter sese duri certamina belli
<verg. aene. 10.147>	Contulerant: media Aeneas freta nocte secabat.
<verg. aene. 10.148>	Namque ut ab Euandro castris ingressus Etruscis
<verg. aene. 10.149>	Regem adit et regi memorat nomenque genusque
<verg. aene. 10.150>	Quidue petat quidue ipse ferat, Mezentius arma
<verg. aene. 10.151>	Quae sibi conciliet, uiolentaque pectora Turni
<verg. aene. 10.152>	Edocet, humanis quae sit fiducia rebus
<verg. aene. 10.153>	Admonet immiscetque preces: haud fit mora, Tarchon
<verg. aene. 10.154>	Iungit opes foedusque ferit; tum libera fati
<verg. aene. 10.155>	Classem conscendit iussis gens Lydia diuum
<verg. aene. 10.156>	Externo commissa duci. Aeneia puppis
<verg. aene. 10.157>	Prima tenet rostro Phrygios subiuncta leones,
<verg. aene. 10.158>	Imminet Ida super, profugis gratissima Teucris.
<verg. aene. 10.159>	Hic magnus sedet Aeneas secumque uolutat
<verg. aene. 10.160>	Euentus belli uarios, Pallasque sinistro
<verg. aene. 10.161>	Affixus lateri iam quaerit sidera, opacae
<verg. aene. 10.162>	Noctis iter, iam quae passus terraque marique.
<verg. aene. 10.163>	Pandite nunc Helicona, deae, cantusque mouete,
<verg. aene. 10.164>	Quae manus interea Tuscis comitetur ab oris
<verg. aene. 10.165>	Aenean armetque rates pelagoque uehatur.
<verg. aene. 10.166>	Massicus aerata princeps secat aequora Tigri,
<verg. aene. 10.167>	Sub quo mille manus iuuenum, qui moenia Clusi
<verg. aene. 10.168>	Quique urbem liquere Cosas, quis tela sagittae
<verg. aene. 10.169>	Gorytique leues umeris et letifer arcus.
<verg. aene. 10.170>	Vna toruus Abas: huic totum insignibus armis
<verg. aene. 10.171>	Agmen et aurato fulgebat Apolline puppis.
<verg. aene. 10.172>	Sescentos illi dederat Populonia mater
<verg. aene. 10.173>	Expertos belli iuuenes, ast Ilua trecentos
<verg. aene. 10.174>	Insula inexhaustis Chalybum generosa metallis.
<verg. aene. 10.175>	Tertius ille hominum diuumque interpres Asilas,
<verg. aene. 10.176>	Cui pecudum fibrae, caeli cui sidera parent
<verg. aene. 10.177>	Et linguae uolucrum et praesagi fulminis ignes,
<verg. aene. 10.178>	Mille rapit densos acie atque horrentibus hastis.
<verg. aene. 10.179>	Hos parere iubent Alpheae ab origine Pisae,
<verg. aene. 10.180>	Vrbs Etrusca solo. sequitur pulcherrimus Astyr,
<verg. aene. 10.181>	Astyr equo fidens et uersicoloribus armis.
<verg. aene. 10.182>	Ter centum adiciunt (mens omnibus una sequendi)
<verg. aene. 10.183>	Qui Caerete domo, qui sunt Minionis in aruis,
<verg. aene. 10.184>	Et Pyrgi ueteres intempestaeque Grauiscae.
<verg. aene. 10.185>	Non ego te, Ligurum ductor fortissime bello,
<verg. aene. 10.186>	Transierim, Cunare et paucis comitate, Cupauo,
<verg. aene. 10.187>	Cuius olorinae surgunt de uertice pinnae
<verg. aene. 10.188>	(Crimen, Amor, uestrum) formaeque insigne paternae.
<verg. aene. 10.189>	Namque ferunt luctu Cycnum Phaethontis amati,
<verg. aene. 10.190>	Populeas inter frondes umbramque sororum
<verg. aene. 10.191>	Dum canit et maestum musa solatur amorem,
<verg. aene. 10.192>	Canentem molli pluma duxisse senectam
<verg. aene. 10.193>	Linquentem terras et sidera uoce sequentem.
<verg. aene. 10.194>	Filius aequalis comitatus classe cateruas
<verg. aene. 10.195>	Ingentem remis Centaurum promouet: ille
<verg. aene. 10.196>	Instat aquae saxumque undis immane minatur
<verg. aene. 10.197>	Arduus, et longa sulcat maria alta carina.
<verg. aene. 10.198>	Ille etiam patriis agmen ciet Ocnus ab oris,
<verg. aene. 10.199>	Fatidicae Mantus et Tusci filius amnis,
<verg. aene. 10.200>	Qui muros matrisque dedit tibi, Mantua, nomen,
<verg. aene. 10.201>	Mantua, diues auis, sed non genus omnibus unum:
<verg. aene. 10.202>	Gens illi triplex, populi sub gente quaterni,
<verg. aene. 10.203>	Ipsa caput populis, Tusco de sanguine uires.
<verg. aene. 10.204>	Hinc quoque quingentos in se Mezentius armat,
<verg. aene. 10.205>	Quos patre Benaco uelatus harundine glauca
<verg. aene. 10.206>	Mincius infesta ducebat in aequora pinu.
<verg. aene. 10.207>	It grauis Aulestes centenaque arbore fluctum
<verg. aene. 10.208>	Verberat adsurgens, spumant uada marmore uerso.
<verg. aene. 10.209>	Hunc uehit immanis Triton et caerula concha
<verg. aene. 10.210>	Exterrens freta, cui laterum tenus hispida nanti
<verg. aene. 10.211>	Frons hominem praefert, in pristim desinit aluus,
<verg. aene. 10.212>	Spumea semifero sub pectore murmurat unda.
<verg. aene. 10.213>	Tot lecti proceres ter denis nauibus ibant
<verg. aene. 10.214>	Subsidio Troiae et campos salis aere secabant.
<verg. aene. 10.215>	Iamque dies caelo concesserat almaque curru
<verg. aene. 10.216>	Noctiuago Phoebe medium pulsabat Olympum:
<verg. aene. 10.217>	Aeneas (neque enim membris dat cura quietem)
<verg. aene. 10.218>	Ipse sedens clauumque regit uelisque ministrat.
<verg. aene. 10.219>	Atque illi medio in spatio chorus, ecce, suarum
<verg. aene. 10.220>	Occurrit comitum: nymphae, quas alma Cybebe
<verg. aene. 10.221>	Numen habere maris nymphasque e nauibus esse
<verg. aene. 10.222>	Iusserat, innabant pariter fluctusque secabant,
<verg. aene. 10.223>	Quot prius aeratae steterant ad litora prorae.
<verg. aene. 10.224>	Agnoscunt longe regem lustrantque choreis.
<verg. aene. 10.225>	Quarum quae fandi doctissima Cymodocea
<verg. aene. 10.226>	Pone sequens dextra puppim tenet ipsaque dorso
<verg. aene. 10.227>	Eminet ac laeua tacitis surremigat undis.
<verg. aene. 10.228>	Tum sic ignarum alloquitur: "uigilasne, deum gens,
<verg. aene. 10.229>	Aenea? uigila et uelis immitte rudentis.
<verg. aene. 10.230>	Nos sumus, Idaeae sacro de uertice pinus,
<verg. aene. 10.231>	Nunc pelagi nymphae, classis tua. perfidus ut nos
<verg. aene. 10.232>	Praecipitis ferro Rutulus flammaque premebat,
<verg. aene. 10.233>	Rupimus inuitae tua uincula teque per aequor
<verg. aene. 10.234>	Quaerimus. hanc genetrix faciem miserata refecit
<verg. aene. 10.235>	Et dedit esse deas aeuumque agitare sub undis.
<verg. aene. 10.236>	At puer Ascanius muro fossisque tenetur
<verg. aene. 10.237>	Tela inter media atque horrentis Marte Latinos.
<verg. aene. 10.238>	Iam loca iussa tenet forti permixtus Etrusco
<verg. aene. 10.239>	Arcas eques; medias illis opponere turmas,
<verg. aene. 10.240>	Ne castris iungant, certa est sententia Turno.
<verg. aene. 10.241>	Surge age et Aurora socios ueniente uocari
<verg. aene. 10.242>	Primus in arma iube, et clipeum cape quem dedit igni
<verg. aene. 10.243>	Inuictum ignipotens atque oras ambiit auro.
<verg. aene. 10.244>	Crastina lux, mea si non irrita dicta putaris,
<verg. aene. 10.245>	Ingentis Rutulae spectabit caedis aceruos."
<verg. aene. 10.246>	Dixerat et dextra discedens impulit altam
<verg. aene. 10.247>	Haud ignara modi puppim: fugit illa per undas
<verg. aene. 10.248>	Ocior et iaculo et uentos aequante sagitta.
<verg. aene. 10.249>	Inde aliae celerant cursus. stupet inscius ipse
<verg. aene. 10.250>	Tros Anchisiades, animos tamen omine tollit.
<verg. aene. 10.251>	Tum breuiter supera aspectans conuexa precatur:
<verg. aene. 10.252>	"Alma parens Idaea deum, cui Dindyma cordi
<verg. aene. 10.253>	Turrigeraeque urbes biiugique ad frena leones,
<verg. aene. 10.254>	Tu mihi nunc pugnae princeps, tu rite propinques
<verg. aene. 10.255>	Augurium Phrygibusque adsis pede, diua, secundo."
<verg. aene. 10.256>	Tantum effatus. et interea reuoluta ruebat
<verg. aene. 10.257>	Matura iam luce dies noctemque fugarat:
<verg. aene. 10.258>	Principio sociis edicit signa sequantur
<verg. aene. 10.259>	Atque animos aptent armis pugnaeque parent se.
<verg. aene. 10.260>	Iamque in conspectu Teucros habet et sua castra
<verg. aene. 10.261>	Stans celsa in puppi, clipeum cum deinde sinistra
<verg. aene. 10.262>	Extulit ardentem. clamorem ad sidera tollunt
<verg. aene. 10.263>	Dardanidae e muris, spes addita suscitat iras,
<verg. aene. 10.264>	Tela manu iaciunt, quales sub nubibus atris
<verg. aene. 10.265>	Strymoniae dant signa grues atque aethera tranant
<verg. aene. 10.266>	Cum sonitu, fugiuntque Notos clamore secundo.
<verg. aene. 10.267>	At Rutulo regi ducibusque ea mira uideri
<verg. aene. 10.268>	Ausoniis, donec uersas ad litora puppis
<verg. aene. 10.269>	Respiciunt totumque allabi classibus aequor.
<verg. aene. 10.270>	Ardet apex capiti cristisque a uertice flamma
<verg. aene. 10.271>	Funditur et uastos umbo uomit aureus ignis:
<verg. aene. 10.272>	Non secus ac liquida si quando nocte cometae
<verg. aene. 10.273>	Sanguinei lugubre rubent, aut Sirius ardor
<verg. aene. 10.274>	Ille sitim morbosque ferens mortalibus aegris
<verg. aene. 10.275>	Nascitur et laeuo contristat lumine caelum.
<verg. aene. 10.276>	Haud tamen audaci Turno fiducia cessit
<verg. aene. 10.277>	Litora praecipere et uenientis pellere terra.
<verg. aene. 10.278>	Vltro animos tollit dictis atque increpat ultro:
<verg. aene. 10.279>	"Quod uotis optastis adest, perfringere dextra.
<verg. aene. 10.280>	In manibus Mars ipse, uiris. nunc coniugis esto
<verg. aene. 10.281>	Quisque suae tectique memor, nunc magna referto
<verg. aene. 10.282>	Facta, patrum laudes. ultro occurramus ad undam
<verg. aene. 10.283>	Dum trepidi egressisque labant uestigia prima.
<verg. aene. 10.284>	Audentis Fortuna iuuat." **************
<verg. aene. 10.285>	Haec ait, et secum uersat quos ducere contra
<verg. aene. 10.286>	Vel quibus obsessos possit concredere muros.
<verg. aene. 10.287>	Interea Aeneas socios de puppibus altis
<verg. aene. 10.288>	Pontibus exponit. multi seruare recursus
<verg. aene. 10.289>	Languentis pelagi et breuibus se credere saltu,
<verg. aene. 10.290>	Per remos alii. speculatus litora Tarchon,
<verg. aene. 10.291>	Qua uada non spirant nec fracta remurmurat unda,
<verg. aene. 10.292>	Sed mare inoffensum crescenti allabitur aestu,
<verg. aene. 10.293>	Aduertit subito proram sociosque precatur:
<verg. aene. 10.294>	"Nunc, o lecta manus, ualidis incumbite remis;
<verg. aene. 10.295>	Tollite, ferte rates, inimicam findite rostris
<verg. aene. 10.296>	Hanc terram, sulcumque sibi premat ipsa carina.
<verg. aene. 10.297>	Frangere nec tali puppim statione recuso
<verg. aene. 10.298>	Arrepta tellure semel." quae talia postquam
<verg. aene. 10.299>	Effatus Tarchon, socii consurgere tonsis
<verg. aene. 10.300>	Spumantisque rates aruis inferre Latinis,
<verg. aene. 10.301>	Donec rostra tenent siccum et sedere carinae
<verg. aene. 10.302>	Omnes innocuae. sed non puppis tua, Tarchon:
<verg. aene. 10.303>	Namque inflicta uadis dorso dum pendet iniquo
<verg. aene. 10.304>	Anceps sustentata diu fluctusque fatigat,
<verg. aene. 10.305>	Soluitur atque uiros mediis exponit in undis,
<verg. aene. 10.306>	Fragmina remorum quos et fluitantia transtra
<verg. aene. 10.307>	Impediunt retrahitque pedem simul unda relabens.
<verg. aene. 10.308>	Nec Turnum segnis retinet mora, sed rapit acer
<verg. aene. 10.309>	Totam aciem in Teucros et contra in litore sistit.
<verg. aene. 10.310>	Signa canunt. primus turmas inuasit agrestis
<verg. aene. 10.311>	Aeneas, omen pugnae, strauitque Latinos
<verg. aene. 10.312>	Occiso Therone, uirum qui maximus ultro
<verg. aene. 10.313>	Aenean petit. huic gladio perque aerea suta,
<verg. aene. 10.314>	Per tunicam squalentem auro latus haurit apertum.
<verg. aene. 10.315>	Inde Lichan ferit exsectum iam matre perempta
<verg. aene. 10.316>	Et tibi, Phoebe, sacrum: casus euadere ferri
<verg. aene. 10.317>	Quo licuit paruo? nec longe Cissea durum
<verg. aene. 10.318>	Immanemque Gyan sternentis agmina claua
<verg. aene. 10.319>	Deiecit leto; nihil illos Herculis arma
<verg. aene. 10.320>	Nec ualidae iuuere manus genitorque Melampus,
<verg. aene. 10.321>	Alcidae comes usque grauis dum terra labores
<verg. aene. 10.322>	Praebuit. ecce Pharon, uoces dum iactat inertis,
<verg. aene. 10.323>	Intorquens iaculum clamanti sistit in ore.
<verg. aene. 10.324>	Tu quoque, flauentem prima lanugine malas
<verg. aene. 10.325>	Dum sequeris Clytium infelix, noua gaudia, Cydon,
<verg. aene. 10.326>	Dardania stratus dextra, securus amorum
<verg. aene. 10.327>	Qui iuuenum tibi semper erant, miserande iaceres,
<verg. aene. 10.328>	Ni fratrum stipata cohors foret obuia, Phorci
<verg. aene. 10.329>	Progenies, septem numero, septenaque tela
<verg. aene. 10.330>	Coniciunt; partim galea clipeoque resultant
<verg. aene. 10.331>	Irrita, deflexit partim stringentia corpus
<verg. aene. 10.332>	Alma Venus. fidum Aeneas affatur Achaten:
<verg. aene. 10.333>	Suggere tela mihi, non ullum dextera frustra
<verg. aene. 10.334>	Torserit in Rutulos, steterunt quae in corpore Graium
<verg. aene. 10.335>	Iliacis campis." tum magnam corripit hastam
<verg. aene. 10.336>	Et iacit: illa uolans clipei transuerberat aera
<verg. aene. 10.337>	Maeonis et thoraca simul cum pectore rumpit.
<verg. aene. 10.338>	Huic frater subit Alcanor fratremque ruentem
<verg. aene. 10.339>	Sustentat dextra: traiecto missa lacerto
<verg. aene. 10.340>	Protinus hasta fugit seruatque cruenta tenorem,
<verg. aene. 10.341>	Dexteraque ex umero neruis moribunda pependit.
<verg. aene. 10.342>	Tum Numitor iaculo fratris de corpore rapto
<verg. aene. 10.343>	Aenean petiit: sed non et figere contra
<verg. aene. 10.344>	Est licitum, magnique femur perstrinxit Achatae.
<verg. aene. 10.345>	Hic Curibus fidens primaeuo corpore Clausus
<verg. aene. 10.346>	Aduenit et rigida Dryopem ferit eminus hasta
<verg. aene. 10.347>	Sub mentum grauiter pressa, pariterque loquentis
<verg. aene. 10.348>	Vocem animamque rapit traiecto gutture; at ille
<verg. aene. 10.349>	Fronte ferit terram et crassum uomit ore cruorem.
<verg. aene. 10.350>	Tres quoque Threicios Boreae de gente suprema
<verg. aene. 10.351>	Et tris quos Idas pater et patria Ismara mittit,
<verg. aene. 10.352>	Per uarios sternit casus. accurrit Halaesus
<verg. aene. 10.353>	Auruncaeque manus, subit et Neptunia proles,
<verg. aene. 10.354>	Insignis Messapus equis. expellere tendunt
<verg. aene. 10.355>	Nunc hi, nunc illi: certatur limine in ipso
<verg. aene. 10.356>	Ausoniae. magno discordes aethere uenti
<verg. aene. 10.357>	Proelia ceu tollunt animis et uiribus aequis;
<verg. aene. 10.358>	Non ipsi inter se, non nubila, non mare cedit;
<verg. aene. 10.359>	Anceps pugna diu, stant obnixa omnia contra:
<verg. aene. 10.360>	Haud aliter Troianae acies aciesque Latinae
<verg. aene. 10.361>	Concurrunt, haeret pede pes densusque uiro uir.
<verg. aene. 10.362>	At parte ex alia, qua saxa rotantia late
<verg. aene. 10.363>	Intulerat torrens arbustaque diruta ripis,
<verg. aene. 10.364>	Arcadas insuetos acies inferre pedestris
<verg. aene. 10.365>	Vt uidit Pallas Latio dare terga sequaci
<verg. aene. 10.366>	(Aspera quis natura loci dimittere quando
<verg. aene. 10.367>	Suasit equos), unum quod rebus restat egenis,
<verg. aene. 10.368>	Nunc prece, nunc dictis uirtutem accendit amaris:
<verg. aene. 10.369>	"Quo fugitis, socii? per uos et fortia facta,
<verg. aene. 10.370>	Per ducis Euandri nomen deuictaque bella
<verg. aene. 10.371>	Spemque meam, patriae quae nunc subit aemula laudi,
<verg. aene. 10.372>	Fidite ne pedibus. ferro rumpenda per hostis
<verg. aene. 10.373>	Est uia. qua globus ille uirum densissimus urget,
<verg. aene. 10.374>	Hac uos et Pallanta ducem patria alta reposcit.
<verg. aene. 10.375>	Numina nulla premunt, mortali urgemur ab hoste
<verg. aene. 10.376>	Mortales; totidem nobis animaeque manusque.
<verg. aene. 10.377>	Ecce maris magna claudit nos obice pontus,
<verg. aene. 10.378>	Deest iam terra fugae: pelagus Troiamne petamus?
<verg. aene. 10.379>	Haec ait, et medius densos prorumpit in hostis.
<verg. aene. 10.380>	Obuius huic primum fatis adductus iniquis
<verg. aene. 10.381>	Fit Lagus. hunc, magno uellit dum pondere saxum,
<verg. aene. 10.382>	Intorto figit telo, discrimina costis
<verg. aene. 10.383>	Per medium qua spina dabat, hastamque receptat
<verg. aene. 10.384>	Ossibus haerentem. quem non super occupat Hisbon,
<verg. aene. 10.385>	Ille quidem hoc sperans; nam Pallas ante ruentem,
<verg. aene. 10.386>	Dum furit, incautum crudeli morte sodalis
<verg. aene. 10.387>	Excipit atque ensem tumido in pulmone recondit.
<verg. aene. 10.388>	Hinc Sthenium petit et Rhoeti de gente uetusta
<verg. aene. 10.389>	Anchemolum thalamos ausum incestare nouercae.
<verg. aene. 10.390>	Vos etiam, gemini, Rutulis cecidistis in agris,
<verg. aene. 10.391>	Daucia, Laride Thymberque, simillima proles,
<verg. aene. 10.392>	Indiscreta suis gratusque parentibus error;
<verg. aene. 10.393>	At nunc dura dedit uobis discrimina Pallas.
<verg. aene. 10.394>	Nam tibi, Thymbre, caput Euandrius abstulit ensis
<verg. aene. 10.395>	Te decisa suum, Laride, dextera quaerit
<verg. aene. 10.396>	Semianimesque micant digiti ferrumque retractant.
<verg. aene. 10.397>	Arcadas accensos monitu et praeclara tuentis
<verg. aene. 10.398>	Facta uiri mixtus dolor et pudor armat in hostis.
<verg. aene. 10.399>	Tum Pallas biiugis fugientem Rhoetea praeter
<verg. aene. 10.400>	Traicit. hoc spatium tantumque morae fuit Ilo;
<verg. aene. 10.401>	Ilo namque procul ualidam derexerat hastam,
<verg. aene. 10.402>	Quam medius Rhoeteus intercipit, optime Teuthra,
<verg. aene. 10.403>	Te fugiens fratremque Tyren, curruque uolutus
<verg. aene. 10.404>	Caedit semianimis Rutulorum calcibus arua.
<verg. aene. 10.405>	Ac uelut optato uentis aestate coortis
<verg. aene. 10.406>	Dispersa immittit siluis incendia pastor,
<verg. aene. 10.407>	Correptis subito mediis extenditur una
<verg. aene. 10.408>	Horrida per latos acies Vulcania campos,
<verg. aene. 10.409>	Ille sedens uictor flammas despectat ouantis:
<verg. aene. 10.410>	Non aliter socium uirtus coit omnis in unum
<verg. aene. 10.411>	Teque iuuat, Palla. sed bellis acer Halaesus
<verg. aene. 10.412>	Tendit in aduersos seque in sua colligit arma.
<verg. aene. 10.413>	Hic mactat Ladona Pheretaque Demodocumque,
<verg. aene. 10.414>	Strymonio dextram fulgenti deripit ense
<verg. aene. 10.415>	Elatam in iugulum, saxo ferit ora Thoantis
<verg. aene. 10.416>	Ossaque dispersit cerebro permixta cruento.
<verg. aene. 10.417>	Fata canens siluis genitor celarat Halaesum;
<verg. aene. 10.418>	Vt senior leto canentia lumina soluit,
<verg. aene. 10.419>	Iniecere manum Parcae telisque sacrarunt
<verg. aene. 10.420>	Euandri. quem sic Pallas petit ante precatus:
<verg. aene. 10.421>	"Da nunc, Thybri pater, ferro, quod missile libro,
<verg. aene. 10.422>	Fortunam atque uiam duri per pectus Halaesi.
<verg. aene. 10.423>	Haec arma exuuiasque uiri tua quercus habebit."
<verg. aene. 10.424>	Audiit illa deus; dum texit Imaona Halaesus,
<verg. aene. 10.425>	Arcadio infelix telo dat pectus inermum.
<verg. aene. 10.426>	At non caede uiri tanta perterrita Lausus,
<verg. aene. 10.427>	Pars ingens belli, sinit agmina: primus Abantem
<verg. aene. 10.428>	Oppositum interimit, pugnae nodumque moramque.
<verg. aene. 10.429>	Sternitur Arcadiae proles, sternuntur Etrusci
<verg. aene. 10.430>	Et uos, o Grais imperdita corpora, Teucri.
<verg. aene. 10.431>	Agmina concurrunt ducibusque et uiribus aequis.
<verg. aene. 10.432>	Extremi addensent acies nec turba moueri
<verg. aene. 10.433>	Tela manusque sinit. hinc Pallas instat et urget,
<verg. aene. 10.434>	Hinc contra Lausus, nec multum discrepat aetas,
<verg. aene. 10.435>	Egregii forma, sed quis Fortuna negarat
<verg. aene. 10.436>	In patriam reditus. ipsos concurrere passus
<verg. aene. 10.437>	Haud tamen inter se magni regnator Olympi;
<verg. aene. 10.438>	Mox illos sua fata manent maiore sub hoste.
<verg. aene. 10.439>	Interea soror alma monet succedere Lauso
<verg. aene. 10.440>	Turnum, qui uolucri curru medium secat agmen.
<verg. aene. 10.441>	Vt uidit socios: "tempus desistere pugnae;
<verg. aene. 10.442>	Solus ego in Pallanta feror, soli mihi Pallas
<verg. aene. 10.443>	Debetur; cuperem ipse parens spectator adesset."
<verg. aene. 10.444>	Haec ait, et socii cesserunt aequore iusso.
<verg. aene. 10.445>	At Rutulum abscessu iuuenis tum iussa superba
<verg. aene. 10.446>	Miratus stupet in Turno corpusque per ingens
<verg. aene. 10.447>	Lumina uoluit obitque truci procul omnia uisu,
<verg. aene. 10.448>	Talibus et dictis it contra dicta tyranni:
<verg. aene. 10.449>	"Aut spoliis ego iam raptis laudabor opimis
<verg. aene. 10.450>	Aut leto insigni: sorti pater aequus utrique est.
<verg. aene. 10.451>	Tolle minas." fatus medium procedit in aequor;
<verg. aene. 10.452>	Frigidus Arcadibus coit in praecordia sanguis.
<verg. aene. 10.453>	Desiluit Turnus biiugis, pedes apparat ire
<verg. aene. 10.454>	Comminus; utque leo, specula cum uidit ab alta
<verg. aene. 10.455>	Stare procul campis meditantem in proelia taurum,
<verg. aene. 10.456>	Aduolat: haud alia est Turni uenientis imago.
<verg. aene. 10.457>	Hunc ubi contiguum missae fore credidit hastae,
<verg. aene. 10.458>	Ire prior Pallas, si qua fors adiuuet ausum
<verg. aene. 10.459>	Viribus imparibus, magnumque ita ad aethera fatur:
<verg. aene. 10.460>	"Per patris hospitium et mensas, quas aduena adisti,
<verg. aene. 10.461>	Te precor, Alcide, coeptis ingentibus adsis.
<verg. aene. 10.462>	Cernat semineci sibi me rapere arma cruenta
<verg. aene. 10.463>	Victoremque ferant morientia lumina Turni."
<verg. aene. 10.464>	Audiit Alcides iuuenem magnumque sub imo
<verg. aene. 10.465>	Corde premit gemitum lacrimasque effundit inanis.
<verg. aene. 10.466>	Tum genitor natum dictis affatur amicis:
<verg. aene. 10.467>	"Stat sua cuique dies, breue et irreparabile tempus
<verg. aene. 10.468>	Omnibus est uitae; sed famam extendere factis,
<verg. aene. 10.469>	Hoc uirtutis opus. Troiae sub moenibus altis
<verg. aene. 10.470>	Tot nati cecidere deum, quin occidit una
<verg. aene. 10.471>	Sarpedon, mea progenies: etiam sua Turnum
<verg. aene. 10.472>	Fata uocant metasque dati peruenit ad aeui."
<verg. aene. 10.473>	Sic ait, atque oculos Rutulorum reicit aruis.
<verg. aene. 10.474>	At Pallas magnis emittit uiribus hastam
<verg. aene. 10.475>	Vaginaque caua fulgentem deripit ensem.
<verg. aene. 10.476>	Illa uolans umeri surgunt qua tegmina summa
<verg. aene. 10.477>	Incidit, atque uiam clipei molita per oras
<verg. aene. 10.478>	Tandem etiam magno strinxit de corpore Turni.
<verg. aene. 10.479>	Hic Turnus ferro praefixum robur acuto
<verg. aene. 10.480>	In Pallanta diu librans iacit atque ita fatur:
<verg. aene. 10.481>	"Aspice num mage sit nostrum penetrabile telum."
<verg. aene. 10.482>	Dixerat; at clipeum, tot ferri terga, tot aeris,
<verg. aene. 10.483>	Quem pellis totiens obeat circumdata tauri,
<verg. aene. 10.484>	Vibranti cuspis medium transuerberat ictu
<verg. aene. 10.485>	Loricaeque moras et pectus perforat ingens.
<verg. aene. 10.486>	Ille rapit calidum frustra de uulnere telum:
<verg. aene. 10.487>	Vna eademque uia sanguis animusque sequuntur.
<verg. aene. 10.488>	Corruit in uulnus (sonitum super arma dedere)
<verg. aene. 10.489>	Et terram hostilem moriens petit ore cruento.
<verg. aene. 10.490>	Quem Turnus super adsistens sic ore :
<verg. aene. 10.491>	"Arcades, haec" inquit "memores mea dicta referte
<verg. aene. 10.492>	Euandro: qualem meruit, Pallanta remitto.
<verg. aene. 10.493>	Quisquis honos tumuli, quidquid solamen humandi est,
<verg. aene. 10.494>	Largior. haud illi stabunt Aeneia paruo
<verg. aene. 10.495>	Hospitia." et laeuo pressit pede talia fatus
<verg. aene. 10.496>	Exanimem rapiens immania pondera baltei
<verg. aene. 10.497>	Impressumque nefas: una sub nocte iugali
<verg. aene. 10.498>	Caesa manus iuuenum foede thalamique cruenti,
<verg. aene. 10.499>	Quae Clonus Eurytides multo caelauerat auro;
<verg. aene. 10.500>	Quo nunc Turnus ouat spolio gaudetque potitus.
<verg. aene. 10.501>	Nescia mens hominum fati sortisque futurae
<verg. aene. 10.502>	Et seruare modum rebus sublata secundis!
<verg. aene. 10.503>	Turno tempus erit magno cum optauerit emptum
<verg. aene. 10.504>	Intactum Pallanta, et cum spolia ista diemque
<verg. aene. 10.505>	Oderit. at socii multo gemitu lacrimisque
<verg. aene. 10.506>	Impositum scuto referunt Pallanta frequentes.
<verg. aene. 10.507>	O dolor atque decus magnum rediture parenti,
<verg. aene. 10.508>	Haec te prima dies bello dedit, haec eadem aufert,
<verg. aene. 10.509>	Cum tamen ingentis Rutulorum linquis aceruos!
<verg. aene. 10.510>	Nec iam fama mali tanti, sed certior auctor
<verg. aene. 10.511>	Aduolat Aeneae tenui discrimine leti
<verg. aene. 10.512>	Esse suos, tempus uersis succurrere Teucris.
<verg. aene. 10.513>	Proxima quaeque metit gladio latumque per agmen
<verg. aene. 10.514>	Ardens limitem agit ferro, te, Turne, superbum
<verg. aene. 10.515>	Caede noua quaerens. Pallas, Euander, in ipsis
<verg. aene. 10.516>	Omnia sunt oculis, mensae quas aduena primas
<verg. aene. 10.517>	Tunc adiit, dextraeque datae. Sulmone creatos
<verg. aene. 10.518>	Quattuor hic iuuenes, totidem quos educat Vfens,
<verg. aene. 10.519>	Viuentis rapit, inferias quos immolet umbris
<verg. aene. 10.520>	Captiuoque rogi perfundat sanguine flammas.
<verg. aene. 10.521>	Inde Mago procul infensam contenderat hastam
<verg. aene. 10.522>	Ille astu subit, at tremibunda superuolat hasta,
<verg. aene. 10.523>	Et genua amplectens effatur talia supplex:
<verg. aene. 10.524>	"Per patrios manis et spes surgentis Iuli
<verg. aene. 10.525>	Te precor, hanc animam serues natoque patrique.
<verg. aene. 10.526>	Est domus alta, iacent penitus defossa talenta
<verg. aene. 10.527>	Caelati argenti, sunt auri pondera facti
<verg. aene. 10.528>	Infectique mihi. non hic uictoria Teucrum
<verg. aene. 10.529>	Vertitur aut anima una dabit discrimina tanta."
<verg. aene. 10.530>	Dixerat. Aeneas contra cui talia reddit:
<verg. aene. 10.531>	"Argenti atque auri memoras quae multa talenta
<verg. aene. 10.532>	Natis parce tuis. belli commercia Turnus
<verg. aene. 10.533>	Sustulit ista prior iam tum Pallante perempto.
<verg. aene. 10.534>	Hoc patris Anchisae manes, hoc sentit Iulus."
<verg. aene. 10.535>	Sic fatus galeam laeua tenet atque reflexa
<verg. aene. 10.536>	Ceruice oranti capulo tenus applicat ensem.
<verg. aene. 10.537>	Nec procul Haemonides, Phoebi Triuiaeque sacerdos
<verg. aene. 10.538>	Infula cui sacra redimibat tempora uitta,
<verg. aene. 10.539>	Totus collucens ueste atque insignibus albis.
<verg. aene. 10.540>	Quem congressus agit campo, lapsumque superstans
<verg. aene. 10.541>	Immolat ingentique umbra tegit, arma Serestus
<verg. aene. 10.542>	Lecta refert umeris tibi, rex Gradiue, tropaeum.
<verg. aene. 10.543>	Instaurant acies Vulcani stirpe creatus
<verg. aene. 10.544>	Caeculus et ueniens Marsorum montibus Vmbro.
<verg. aene. 10.545>	Dardanides contra furit. Anxuris ense sinistram
<verg. aene. 10.546>	Et totum clipei ferro deiecerat orbem
<verg. aene. 10.547>	(Dixerat ille aliquid magnum uimque affore uerbo
<verg. aene. 10.548>	Crediderat, caeloque animum fortasse ferebat
<verg. aene. 10.549>	Canitiemque sibi et longos promiserat annos):
<verg. aene. 10.550>	Tarquitus exsultans contra fulgentibus armis,
<verg. aene. 10.551>	Siluicolae Fauno Dryope quem nympha crearat,
<verg. aene. 10.552>	Obuius ardenti sese obtulit. ille reducta
<verg. aene. 10.553>	Loricam clipeique ingens onus impedit hasta,
<verg. aene. 10.554>	Tum caput orantis nequiquam et multa parantis
<verg. aene. 10.555>	Dicere deturbat terrae, truncumque tepentem
<verg. aene. 10.556>	Prouoluens super haec inimico pectore fatur:
<verg. aene. 10.557>	"Istic nunc, metuende, iace. non te optima mater
<verg. aene. 10.558>	Condet humi patrioque onerabit membra sepulcro:
<verg. aene. 10.559>	Alitibus linquere feris, aut gurgite mersum
<verg. aene. 10.560>	Vnda feret piscesque impasti uulnera lambent."
<verg. aene. 10.561>	Protinus Antaeum et Lucam, prima agmina Turni,
<verg. aene. 10.562>	Persequitur, fortemque Numam fuluumque Camertem,
<verg. aene. 10.563>	Magnanimo Vulcente satum, ditissimus agri
<verg. aene. 10.564>	Qui fuit Ausonidum et tacitis regnauit Amyclis.
<verg. aene. 10.565>	Aegaeon qualis, centum cui bracchia dicunt
<verg. aene. 10.566>	Centenasque manus, quinquaginta oribus ignem
<verg. aene. 10.567>	Pectoribusque arsisse, Iouis cum fulmina contra
<verg. aene. 10.568>	Tot paribus streperet clipeis, tot stringeret ensis:
<verg. aene. 10.569>	Sic toto Aeneas desaeuit in aequore uictor
<verg. aene. 10.570>	Vt semel intepuit mucro. quin ecce Niphaei
<verg. aene. 10.571>	Quadriiugis in equos aduersaque pectora tendit.
<verg. aene. 10.572>	Atque illi longe gradientem et dira frementem
<verg. aene. 10.573>	Vt uidere, metu uersi retroque ruentes
<verg. aene. 10.574>	Effunduntque ducem rapiuntque ad litora currus.
<verg. aene. 10.575>	Interea biiugis infert se Lucagus albis
<verg. aene. 10.576>	In medios fraterque Liger; sed frater habenis
<verg. aene. 10.577>	Flectit equos, strictum rotat acer Lucagus ensem.
<verg. aene. 10.578>	Haud tulit Aeneas tanto feruore furentis:
<verg. aene. 10.579>	Irruit aduersaque ingens apparuit hasta.
<verg. aene. 10.580>	Cui Liger: ****************************
<verg. aene. 10.581>	"Non Diomedis equos nec currum cernis Achilli
<verg. aene. 10.582>	Aut Phrygiae campos: nunc belli finis et aeui
<verg. aene. 10.583>	His dabitur terris." uesano talia late
<verg. aene. 10.584>	Dicta uolant Ligeri. sed non et Troius heros
<verg. aene. 10.585>	Dicta parat contra, iaculum nam torquet in hostis.
<verg. aene. 10.586>	Lucagus ut pronus pendens in uerbera telo
<verg. aene. 10.587>	Admonuit biiugos, proiecto dum pede laeuo
<verg. aene. 10.588>	Aptat se pugnae, subit oras hasta per imas
<verg. aene. 10.589>	Fulgentis clipei, tum laeuum perforat inguen:
<verg. aene. 10.590>	Excussus curru moribundus uoluitur aruis.
<verg. aene. 10.591>	Quem pius Aeneas dictis affatur amaris:
<verg. aene. 10.592>	"Lucage, nulla tuos currus fuga segnis equorum
<verg. aene. 10.593>	Prodidit aut uanae uertere ex hostibus umbrae:
<verg. aene. 10.594>	Ipse rotis saliens iuga deseris." haec ita fatus
<verg. aene. 10.595>	Arripuit biiugos; frater tendebat inertis
<verg. aene. 10.596>	Infelix palmas curru delapsus eodem:
<verg. aene. 10.597>	"Per te, per qui te talem genuere parentes,
<verg. aene. 10.598>	Vir Troiane, sine hanc animam et miserere precantis."
<verg. aene. 10.599>	Pluribus oranti Aeneas: "haud talia dudum
<verg. aene. 10.600>	Dicta dabas. morere et fratrem ne desere frater."
<verg. aene. 10.601>	Tum latebras animae pectus mucrone recludit.
<verg. aene. 10.602>	Talia per campos edebat funera ductor
<verg. aene. 10.603>	Dardanius torrentis aquae uel turbinis atri
<verg. aene. 10.604>	More furens. tandem erumpunt et castra relinquunt
<verg. aene. 10.605>	Ascanius puer et nequiquam obsessa iuuentus.
<verg. aene. 10.606>	Iunonem interea compellat Iuppiter ultro:
<verg. aene. 10.607>	"O germana mihi atque eadem gratissima coniunx
<verg. aene. 10.608>	Vt rebare, Venus (nec te sententia fallit)
<verg. aene. 10.609>	Troianas sustentat opes, non uiuida bello
<verg. aene. 10.610>	Dextra uiris animusque ferox patiensque pericli"
<verg. aene. 10.611>	Cui Iuno summissa: "quid, o pulcherrime coniunx,
<verg. aene. 10.612>	Sollicitas aegram et tua tristia dicta timentem?
<verg. aene. 10.613>	Si mihi, quae quondam fuerat quamque esse decebat,
<verg. aene. 10.614>	Vis in amore foret, non hoc mihi namque negares,
<verg. aene. 10.615>	Omnipotens, quin et pugnae subducere Turnum
<verg. aene. 10.616>	Et Dauno possem incolumem seruare parenti.
<verg. aene. 10.617>	Nunc pereat Teucrisque pio det sanguine poenas.
<verg. aene. 10.618>	Ille tamen nostra deducit origine nomen
<verg. aene. 10.619>	Pilumnusque illi quartus pater, et tua larga
<verg. aene. 10.620>	Saepe manu multisque onerauit limina donis."
<verg. aene. 10.621>	Cui rex aetherii breuiter sic fatur Olympi:
<verg. aene. 10.622>	"Si mora praesentis leti tempusque caduco
<verg. aene. 10.623>	Oratur iuueni meque hoc ita ponere sentis,
<verg. aene. 10.624>	Tolle fuga Turnum atque instantibus eripe fatis:
<verg. aene. 10.625>	Hactenus indulsisse uacat. sin altior istis
<verg. aene. 10.626>	Sub precibus uenia ulla latet totumque moueri
<verg. aene. 10.627>	Mutariue putas bellum, spes pascis inanis."
<verg. aene. 10.628>	Et Iuno allacrimans: "quid si, quae uoce grauaris,
<verg. aene. 10.629>	Mente dares atque haec Turno rata uita maneret?
<verg. aene. 10.630>	Nunc manet insontem grauis exitus, aut ego ueri
<verg. aene. 10.631>	Vana feror. quod ut o potius formidine falsa
<verg. aene. 10.632>	Ludar, et in melius tua, qui potes, orsa reflectas!
<verg. aene. 10.633>	Haec ubi dicta dedit, caelo se protinus alto
<verg. aene. 10.634>	Misit agens hiemem nimbo succincta per auras,
<verg. aene. 10.635>	Iliacamque aciem et Laurentia castra petiuit.
<verg. aene. 10.636>	Tum dea nube caua tenuem sine uiribus umbram
<verg. aene. 10.637>	In faciem Aeneae (uisu mirabile monstrum)
<verg. aene. 10.638>	Dardaniis ornat telis, clipeumque iubasque
<verg. aene. 10.639>	Diuini adsimulat capitis, dat inania uerba,
<verg. aene. 10.640>	Dat sine mente sonum gressusque effingit euntis:
<verg. aene. 10.641>	Morte obita qualis fama est uolitare figuras
<verg. aene. 10.642>	Aut quae sopitos deludunt somnia sensus.
<verg. aene. 10.643>	At primas laeta ante acies exsultat imago
<verg. aene. 10.644>	Irritatque uirum telis et uoce lacessit.
<verg. aene. 10.645>	Instat cui Turnus stridentemque eminus hastam
<verg. aene. 10.646>	Conicit, illa dato uertit uestigia tergo.
<verg. aene. 10.647>	Tum uero Aenean auersum ut cedere Turnus
<verg. aene. 10.648>	Credidit atque animo spem turbidus hausit inanem:
<verg. aene. 10.649>	"Quo fugis, Aenea? thalamos ne desere pactos;
<verg. aene. 10.650>	Hac dabitur dextra tellus quaesita per undas."
<verg. aene. 10.651>	Talia uociferans sequitur strictumque coruscat
<verg. aene. 10.652>	Mucronem, nec ferre uidet sua gaudia uentos.
<verg. aene. 10.653>	Forte ratis celsi coniuncta crepidine saxi
<verg. aene. 10.654>	Expositis stabat scalis et ponte parato,
<verg. aene. 10.655>	Qua rex Clusinis aduectus Osinius oris.
<verg. aene. 10.656>	Huc sese trepida Aeneae fugientis imago
<verg. aene. 10.657>	Conicit in latebras, nec Turnus segnior instat
<verg. aene. 10.658>	Exsuperatque moras et pontis transilit altos.
<verg. aene. 10.659>	Vix proram attigerat, rumpit Saturnia funem
<verg. aene. 10.660>	Auulsamque rapit reuoluta per aequora nauem.
<verg. aene. 10.663>	Tum leuis haud ultra latebras iam quaerit imago,
<verg. aene. 10.664>	Sed sublime uolans nubi se immiscuit atrae.
<verg. aene. 10.661>	Illum autem Aeneas absentem in proelia poscit,
<verg. aene. 10.662>	Obuia multa uirum demittit corpora morti,
<verg. aene. 10.665>	Cum Turnum medio interea fert aequore turbo.
<verg. aene. 10.666>	Respicit ignarus rerum ingratusque salutis
<verg. aene. 10.667>	Et duplicis cum uoce manus ad sidera tendit:
<verg. aene. 10.668>	"Omnipotens genitor, tanton me crimine dignum
<verg. aene. 10.669>	Duxisti et talis uoluisti expendere poenas?
<verg. aene. 10.670>	Quo feror? unde abii? quae me fuga quemue reducit?
<verg. aene. 10.671>	Laurentisne iterum muros aut castra uidebo?
<verg. aene. 10.672>	Quid manus illa uirum, qui me meaque arma secuti?
<verg. aene. 10.673>	Quosne (nefas) omnis infanda in morte reliqui
<verg. aene. 10.674>	Et nunc palantis uideo, gemitumque cadentum
<verg. aene. 10.675>	Accipio? quid ago? aut quae iam satis ima dehiscat
<verg. aene. 10.676>	Terra mihi? uos o potius miserescite, uenti;
<verg. aene. 10.677>	In rupes, in saxa (uolens uos Turnus adoro)
<verg. aene. 10.678>	Ferte ratem saeuisque uadis immittite syrtis,
<verg. aene. 10.679>	Quo neque me Rutuli nec conscia fama sequatur."
<verg. aene. 10.680>	Haec memorans animo nunc huc, nunc fluctuat illuc,
<verg. aene. 10.681>	An sese mucrone ob tantum dedecus amens
<verg. aene. 10.682>	Induat et crudum per costas exigat ensem,
<verg. aene. 10.683>	Fluctibus an iaciat mediis et litora nando
<verg. aene. 10.684>	Curua petat Teucrumque iterum se reddat in arma.
<verg. aene. 10.685>	Ter conatus utramque uiam, ter maxima Iuno
<verg. aene. 10.686>	Continuit iuuenemque animi miserata repressit.
<verg. aene. 10.687>	Labitur alta secans fluctuque aestuque secundo
<verg. aene. 10.688>	Et patris antiquam Dauni defertur ad urbem.
<verg. aene. 10.689>	At Iouis interea monitis Mezentius ardens
<verg. aene. 10.690>	Succedit pugnae Teucrosque inuadit ouantis.
<verg. aene. 10.691>	Concurrunt Tyrrhenae acies atque omnibus uni,
<verg. aene. 10.692>	Vni odiisque uiro telisque frequentibus instant.
<verg. aene. 10.693>	Ille (uelut rupes uastum quae prodit in aequor,
<verg. aene. 10.694>	Obuia uentorum furiis expostaque ponto,
<verg. aene. 10.695>	Vim cunctam atque minas perfert caelique marisque
<verg. aene. 10.696>	Ipsa immota manens) prolem Dolichaonis Hebrum
<verg. aene. 10.697>	Sternit humi, cum quo Latagum Palmumque fugacem,
<verg. aene. 10.698>	Sed Latagum saxo atque ingenti fragmine montis
<verg. aene. 10.699>	Occupat os faciemque aduersam, poplite Palmum
<verg. aene. 10.700>	Succiso uolui segnem sinit, armaque Lauso
<verg. aene. 10.701>	Donat habere umeris et uertice figere cristas.
<verg. aene. 10.702>	Nec non Euanthen Phrygium Paridisque Mimanta
<verg. aene. 10.703>	Aequalem comitemque, una quem nocte Theano
<verg. aene. 10.704>	In lucem genitori Amyco dedit et face praegnas
<verg. aene. 10.705>	Cisseis regina Parin: creat urbe paterna
<verg. aene. 10.706>	Occubat, ignarum Laurens habet ora Mimanta.
<verg. aene. 10.707>	Ac uelut ille canum morsu de montibus altis
<verg. aene. 10.708>	Actus aper, multos Vesulus quem pinifer annos
<verg. aene. 10.709>	Defendit multosque palus Laurentia, silua
<verg. aene. 10.710>	Pastus harundinea, postquam inter retia uentumst,
<verg. aene. 10.711>	Substitit infremuitque ferox et inhorruit armos,
<verg. aene. 10.712>	Nec cuiquam irasci propiusue accedere uirtus,
<verg. aene. 10.713>	Sed iaculis tutisque procul clamoribus instant;
<verg. aene. 10.717>	Ille autem impauidus partis cunctatur in omnis
<verg. aene. 10.718>	Dentibus infrendens et tergo decutit hastas.
<verg. aene. 10.714>	Haud aliter, iustae quibus est Mezentius irae,
<verg. aene. 10.715>	Non ulli est animus stricto concurrere ferro,
<verg. aene. 10.716>	Missilibus longe et uasto clamore lacessunt.
<verg. aene. 10.719>	Venerat antiquis Corythi de finibus Acron,
<verg. aene. 10.720>	Graius homo, infectos linquens profugus hymenaeos;
<verg. aene. 10.721>	Hunc ubi miscentem longe media agmina uidit,
<verg. aene. 10.722>	Purpureum pinnis et pactae coniugis ostro,
<verg. aene. 10.723>	Impastus stabula alta leo ceu saepe peragrans
<verg. aene. 10.724>	(Suadet enim uesana fames), si forte fugacem
<verg. aene. 10.725>	Conspexit capream aut surgentem in cornua ceruum,
<verg. aene. 10.726>	Gaudet hians immane comasque arrexit et haeret
<verg. aene. 10.727>	Visceribus super accumbens; lauit improba taeter
<verg. aene. 10.728>	Ora cruor, ****************************
<verg. aene. 10.729>	Sic ruit in densos alacer Mezentius hostis.
<verg. aene. 10.730>	Sternitur infelix Acron et calcibus atram
<verg. aene. 10.731>	Tundit humum exspirans infractaque tela cruentat.
<verg. aene. 10.732>	Atque idem fugientem haud est dignatus Oroden
<verg. aene. 10.733>	Sternere nec iacta caecum dare cuspide uulnus;
<verg. aene. 10.734>	Obuius aduersoque occurrit seque uiro uir
<verg. aene. 10.735>	Contulit, haud furto melior sed fortibus armis.
<verg. aene. 10.736>	Tum super abiectum posito pede nixus et hasta:
<verg. aene. 10.737>	"Pars belli haud temnenda, uiri, iacet altus Orodes."
<verg. aene. 10.738>	Conclamant socii laetum paeana secuti.
<verg. aene. 10.739>	Ille autem exspirans: "non me, quicumque es, inulto,
<verg. aene. 10.740>	Victor, nec longum laetabere; te quoque fata
<verg. aene. 10.741>	Prospectant paria atque eadem mox arua tenebis."
<verg. aene. 10.742>	Ad quae surridens mixta Mezentius ira:
<verg. aene. 10.743>	"Nunc morere. ast de me diuum pater atque hominum rex
<verg. aene. 10.744>	Viderit." hoc dicens eduxit corpore telum.
<verg. aene. 10.745>	Olli dura quies oculos et ferreus urget
<verg. aene. 10.746>	Somnus, in aeternam clauduntur lumina noctem.
<verg. aene. 10.747>	Caedicus Alcathoum obtruncat, Sacrator Hydaspen
<verg. aene. 10.748>	Partheniumque Rapo et praedurum uiribus Orsen,
<verg. aene. 10.749>	Messapus Cloniumque Lycaoniumque Erichaeten,
<verg. aene. 10.750>	Illum infrenis equi lapsu tellure iacentem,
<verg. aene. 10.751>	Hunc peditem. pedes et Lycius processerat Agis,
<verg. aene. 10.752>	Quem tamen haud expers Valerus uirtutis auitae
<verg. aene. 10.753>	Deicit; at Thronium Salius Saliumque Nealces
<verg. aene. 10.754>	Insignis iaculo et longe fallente sagitta.
<verg. aene. 10.755>	Iam grauis aequabat luctus et mutua Mauors
<verg. aene. 10.756>	Funera; caedebant pariter pariterque ruebant
<verg. aene. 10.757>	Victores uictique, neque his fuga nota neque illis.
<verg. aene. 10.758>	Di Iouis in tectis iram miserantur inanem
<verg. aene. 10.759>	Amborum et tantos mortalibus esse labores;
<verg. aene. 10.760>	Hinc Venus, hinc contra spectat Saturnia Iuno.
<verg. aene. 10.761>	Pallida Tisiphone media inter milia saeuit.
<verg. aene. 10.762>	At uero ingentem quatiens Mezentius hastam
<verg. aene. 10.763>	Turbidus ingreditur campo. quam magnus Orion,
<verg. aene. 10.764>	Cum pedes incedit medii per maxima Nerei
<verg. aene. 10.765>	Stagna uiam scindens, umero supereminet undas,
<verg. aene. 10.766>	Aut summis referens annosam montibus ornum
<verg. aene. 10.767>	Ingrediturque solo et caput inter nubila condit:
<verg. aene. 10.768>	Talis se uastis infert Mezentius armis.
<verg. aene. 10.769>	Huic contra Aeneas speculatus in agmine longo
<verg. aene. 10.770>	Obuius ire parat. manet imperterritus ille
<verg. aene. 10.771>	Hostem magnanimum opperiens, et mole sua stat
<verg. aene. 10.772>	Atque oculis spatium emensus quantum satis hastae:
<verg. aene. 10.773>	"Dextra mihi deus et telum, quod missile libro,
<verg. aene. 10.774>	Nunc adsint! uoueo praedonis corpore raptis
<verg. aene. 10.775>	Indutum spoliis ipsum te, Lause, tropaeum
<verg. aene. 10.776>	Aeneae." dixit, stridentemque eminus hastam
<verg. aene. 10.777>	Iecit. at illa uolans clipeost excussa proculque
<verg. aene. 10.778>	Egregium Antoren latus inter et ilia figit,
<verg. aene. 10.779>	Herculis Antoren comitem, qui missus ab Argis
<verg. aene. 10.780>	Haeserat Euandro atque Itala consederat urbe.
<verg. aene. 10.781>	Sternitur infelix alieno uulnere, caelumque
<verg. aene. 10.782>	Aspicit et dulcis moriens reminiscitur Argos.
<verg. aene. 10.783>	Tum pius Aeneas hastam iacit; illa per orbem
<verg. aene. 10.784>	Aere cauum triplici, per linea terga tribusque
<verg. aene. 10.785>	Transiit intextum tauris opus, imaque sedit
<verg. aene. 10.786>	Inguine, sed uiris haud pertulit. ocius ensem
<verg. aene. 10.787>	Aeneas uiso Tyrrheni sanguine laetus
<verg. aene. 10.788>	Eripit a femine et trepidanti feruidus instat.
<verg. aene. 10.789>	Ingemuit cari grauiter genitoris amore,
<verg. aene. 10.790>	Vt uidit, Lausus, lacrimaeque per ora uolutae.
<verg. aene. 10.791>	Hic mortis durae casum tuaque optima facta,
<verg. aene. 10.792>	Si qua fidem tantost operi latura uetustas,
<verg. aene. 10.793>	Non equidem nec te, iuuenis memorande, silebo.
<verg. aene. 10.794>	Ille pedem referens et inutilis inque ligatus
<verg. aene. 10.795>	Cedebat clipeoque inimicum hastile trahebat.
<verg. aene. 10.796>	Proripuit iuuenis seseque immiscuit armis,
<verg. aene. 10.797>	Iamque adsurgentis dextra plagamque ferentis
<verg. aene. 10.798>	Aeneae subiit mucronem ipsumque morando
<verg. aene. 10.799>	Sustinuit; socii magno clamore sequuntur,
<verg. aene. 10.800>	Dum genitor nati parma protectus abiret,
<verg. aene. 10.801>	Telaque coniciunt proturbantque eminus hostem
<verg. aene. 10.802>	Missilibus. furit Aeneas tectusque tenet se.
<verg. aene. 10.803>	Ac uelut effusa si quando grandine nimbi
<verg. aene. 10.804>	Praecipitant, omnis campis diffugit arator
<verg. aene. 10.805>	Omnis et agricola, et tuta latet arte uiator
<verg. aene. 10.806>	Aut amnis ripis aut alti fornice saxi,
<verg. aene. 10.807>	Dum pluit in terris, ut possint sole reducto
<verg. aene. 10.808>	Exercere diem: sic obrutus undique telis
<verg. aene. 10.809>	Aeneas nubem belli, dum detonet omnis,
<verg. aene. 10.810>	Sustinet et Lausum increpitat Lausoque minatur:
<verg. aene. 10.811>	"Quo moriture ruis maioraque uiribus audes?
<verg. aene. 10.812>	Fallit te incautum pietas tua." nec minus ille
<verg. aene. 10.813>	Exsultat demens, saeuae iamque altius irae
<verg. aene. 10.814>	Dardanio surgunt ductori, extremaque Lauso
<verg. aene. 10.815>	Parcae fila legunt: ualidum namque exigit ensem
<verg. aene. 10.816>	Per medium Aeneas iuuenem totumque recondit.
<verg. aene. 10.817>	Transiit et parmam mucro, leuia arma minacis,
<verg. aene. 10.818>	Et tunicam molli mater quam neuerat auro,
<verg. aene. 10.819>	Impleuitque sinum sanguis; tum uita per auras
<verg. aene. 10.820>	Concessit maesta ad manis corpusque reliquit.
<verg. aene. 10.821>	At uero ut uultum uidit morientis et ora
<verg. aene. 10.822>	Ora modis Anchisiades pallentia miris,
<verg. aene. 10.823>	Ingemuit grauiter miserans dextramque tetendit,
<verg. aene. 10.824>	Et mentem patriae subiit pietatis imago.
<verg. aene. 10.825>	"Quid tibi nunc, miserande puer, pro laudibus istis,
<verg. aene. 10.826>	Quid pius Aeneas tanta dabit indole dignum?
<verg. aene. 10.827>	Arma, quibus laetatus, habe tua; teque parentum
<verg. aene. 10.828>	Manibus et cineri, si qua est ea cura, remitto.
<verg. aene. 10.829>	Hoc tamen infelix miseram solabere mortem:
<verg. aene. 10.830>	Aeneae magni dextra cadis." increpat ultro
<verg. aene. 10.831>	Cunctantis socios et terra subleuat ipsum
<verg. aene. 10.832>	Sanguine turpantem comptos de more capillos.
<verg. aene. 10.833>	Interea genitor Tiberini ad fluminis undam
<verg. aene. 10.834>	Vulnera siccabat lymphis corpusque leuabat
<verg. aene. 10.835>	Arboris acclinis trunco. procul aerea ramis
<verg. aene. 10.836>	Dependet galea et prato grauia arma quiescunt.
<verg. aene. 10.837>	Stant lecti circum iuuenes; ipse aeger anhelans
<verg. aene. 10.838>	Colla fouet fusus propexam in pectora barbam;
<verg. aene. 10.839>	Multa super Lauso rogitat, multumque remittit
<verg. aene. 10.840>	Qui reuocent maestique ferant mandata parentis.
<verg. aene. 10.841>	At Lausum socii exanimem super arma ferebant
<verg. aene. 10.842>	Flentes, ingentem atque ingenti uulnere uictum.
<verg. aene. 10.843>	Agnouit longe gemitum praesaga mali mens.
<verg. aene. 10.844>	Canitiem multo deformat puluere et ambas
<verg. aene. 10.845>	Ad caelum tendit palmas et corpore inhaeret.
<verg. aene. 10.846>	"Tantane me tenuit uiuendi, nate, uoluptas,
<verg. aene. 10.847>	Vt pro me hostili paterer succedere dextrae,
<verg. aene. 10.848>	Quem genui? tuane haec genitor per uulnera seruor
<verg. aene. 10.849>	Morte tua uiuens? heu, nunc misero mihi demum
<verg. aene. 10.850>	Exilium infelix, nunc alte uulnus adactum!
<verg. aene. 10.851>	Idem ego, nate, tuum maculaui crimine nomen,
<verg. aene. 10.852>	Pulsus ob inuidiam solio sceptrisque paternis.
<verg. aene. 10.853>	Debueram patriae poenas odiisque meorum:
<verg. aene. 10.854>	Omnis per mortis animam sontem ipse dedissem!
<verg. aene. 10.855>	Nunc uiuo neque adhuc homines lucemque relinquo.
<verg. aene. 10.856>	Sed linquam." simul hoc dicens attollit in aegrum
<verg. aene. 10.857>	Se femur et, quamquam uis alto uulnere tardat,
<verg. aene. 10.858>	Haud deiectus equum duci iubet. hoc decus illi,
<verg. aene. 10.859>	Hoc solamen erat, bellis hoc uictor abibat
<verg. aene. 10.860>	Omnibus. alloquitur maerentem et talibus infit:
<verg. aene. 10.861>	"Rhaebe, diu, res si qua diu mortalibus ullast,
<verg. aene. 10.862>	Viximus. aut hodie uictor spolia illa cruenti
<verg. aene. 10.863>	Et caput Aeneae referes Lausique dolorum
<verg. aene. 10.864>	Vltor eris mecum, aut aperit si nulla uiam uis,
<verg. aene. 10.865>	Occumbes pariter; neque enim, fortissime, credo,
<verg. aene. 10.866>	Iussa aliena pati et dominos dignabere Teucros."
<verg. aene. 10.867>	Dixit, et exceptus tergo consueta locauit
<verg. aene. 10.868>	Membra manusque ambas iaculis onerauit acutis,
<verg. aene. 10.869>	Aere caput fulgens cristaque hirsutus equina
<verg. aene. 10.870>	Sic cursum in medios rapidus dedit. aestuat ingens
<verg. aene. 10.871>	Vno in corde pudor mixtoque insania luctu.
<verg. aene. 10.872>	Et furiis agitatus amor et conscia uirtus.
<verg. aene. 10.873>	Atque hic Aenean magna ter uoce uocauit.
<verg. aene. 10.874>	Aeneas agnouit enim laetusque precatur:
<verg. aene. 10.875>	"Sic pater ille deum faciat, sic altus Apollo!
<verg. aene. 10.876>	Incipias conferre manum." *************
<verg. aene. 10.877>	Tantum effatus et infesta subit obuius hasta.
<verg. aene. 10.878>	Ille autem: "quid me erepto, saeuissime, nato
<verg. aene. 10.879>	Terres? haec uia sola fuit qua perdere posses:
<verg. aene. 10.880>	Nec mortem horremus nec diuum parcimus ulli.
<verg. aene. 10.881>	Desine, nam uenio moriturus et haec tibi porto
<verg. aene. 10.882>	Dona prius." dixit, telumque intorsit in hostem;
<verg. aene. 10.883>	Inde aliud super atque aliud figitque uolatque
<verg. aene. 10.884>	Ingenti gyro, sed sustinet aureus umbo.
<verg. aene. 10.885>	Ter circum astantem laeuos equitauit in orbis
<verg. aene. 10.886>	Tela manu iaciens, ter secum Troius heros
<verg. aene. 10.887>	Immanem aerato circumfert tegmine siluam.
<verg. aene. 10.888>	Inde ubi tot traxisse moras, tot spicula taedet
<verg. aene. 10.889>	Vellere, et urgetur pugna congressus iniqua,
<verg. aene. 10.890>	Multa mouens animo iam tandem erumpit et inter
<verg. aene. 10.891>	Bellatoris equi caua tempora conicit hastam.
<verg. aene. 10.892>	Tollit se arrectum quadripes et calcibus auras
<verg. aene. 10.893>	Verberat, effusumque equitem super ipse secutus
<verg. aene. 10.894>	Implicat eiectoque incumbit cernuus armo.
<verg. aene. 10.895>	Clamore incendunt caelum Troesque Latinique.
<verg. aene. 10.896>	Aduolat Aeneas uaginaque eripit ensem
<verg. aene. 10.897>	Et super haec: "ubi nunc Mezentius acer et illa
<verg. aene. 10.898>	Effera uis animi?" contra Tyrrhenus, ut auras
<verg. aene. 10.899>	Suspiciens hausit caelum mentemque recepit:
<verg. aene. 10.900>	"Hostis amare, quid increpitas mortemque minaris?
<verg. aene. 10.901>	Nullum in caede nefas, nec sic ad proelia ueni,
<verg. aene. 10.902>	Nec tecum meus haec pepigit mihi foedera Lausus.
<verg. aene. 10.903>	Vnum hoc per si qua est uictis uenia hostibus oro:
<verg. aene. 10.904>	Corpus humo patiare tegi. scio acerba meorum
<verg. aene. 10.905>	Circumstare odia: hunc, oro, defende furorem
<verg. aene. 10.906>	Et me consortem nati concede sepulcro."
<verg. aene. 10.907>	Haec loquitur, iuguloque haud inscius accipit ensem
<verg. aene. 10.908>	Vndantique animam defundit in arma cruore.
<verg. aene. 11.1>	Oceanum interea surgens Aurora reliquit:
<verg. aene. 11.2>	Aeneas, quamquam et sociis dare tempus humandis
<verg. aene. 11.3>	Praecipitant curae turbataque funere mens est,
<verg. aene. 11.4>	Vota deum primo uictor soluebat Eoo.
<verg. aene. 11.5>	Ingentem quercum decisis undique ramis
<verg. aene. 11.6>	Constituit tumulo fulgentiaque induit arma,
<verg. aene. 11.7>	Mezenti ducis exuuias, tibi, magne, tropaeum,
<verg. aene. 11.8>	Bellipotens; aptat rorantis sanguine cristas
<verg. aene. 11.9>	Telaque trunca uiri, et bis sex thoraca petitum
<verg. aene. 11.10>	Perfossumque locis, clipeumque ex aere sinistrae
<verg. aene. 11.11>	Subligat atque ensem collo suspendit eburnum.
<verg. aene. 11.12>	Tum socios (namque omnis eum stipata tegebat
<verg. aene. 11.13>	Turba ducum) sic incipiens hortatur ouantis:
<verg. aene. 11.14>	"Maxima res effecta, uiri; timor omnis abesto,
<verg. aene. 11.15>	Quod superest; haec sunt spolia et de rege superbo
<verg. aene. 11.16>	Primitiae manibusque meis Mezentius hic est.
<verg. aene. 11.17>	Nunc iter ad regem nobis murosque Latinos.
<verg. aene. 11.18>	Arma parate, animis et spe praesumite bellum,
<verg. aene. 11.19>	Ne qua mora ignaros, ubi primum uellere signa
<verg. aene. 11.20>	Adnuerint superi pubemque educere castris,
<verg. aene. 11.21>	Impediat segnisue metu sententia tardet.
<verg. aene. 11.22>	Interea socios inhumataque corpora terrae
<verg. aene. 11.23>	Mandemus, qui solus honos Acheronte sub imost.
<verg. aene. 11.24>	Ite" ait, "egregias animas, quae sanguine nobis
<verg. aene. 11.25>	Hanc patriam peperere suo, decorate supremis
<verg. aene. 11.26>	Muneribus, maestamque Euandri primus ad urbem
<verg. aene. 11.27>	Mittatur Pallas, quem non uirtutis egentem.
<verg. aene. 11.28>	Abstulit atra dies et funere mersit acerbo."
<verg. aene. 11.29>	Sic ait illacrimans, recipitque ad limina gressum
<verg. aene. 11.30>	Corpus ubi exanimi positum Pallantis Acoetes
<verg. aene. 11.31>	Seruabat senior, qui Parrhasio Euandro
<verg. aene. 11.32>	Armiger ante fuit, sed non felicibus aeque
<verg. aene. 11.33>	Tum comes auspiciis caro datus ibat alumno.
<verg. aene. 11.34>	Circum omnis famulumque manus Troianaque turba
<verg. aene. 11.35>	Et maestum Iliades crinem de more solutae.
<verg. aene. 11.36>	Vt uero Aeneas foribus sese intulit altis
<verg. aene. 11.37>	Ingentem gemitum tunsis ad sidera tollunt
<verg. aene. 11.38>	Pectoribus, maestoque immugit regia luctu.
<verg. aene. 11.39>	Ipse caput niuei fultum Pallantis et ora
<verg. aene. 11.40>	Vt uidit leuique patens in pectore uulnus
<verg. aene. 11.41>	Cuspidis Ausoniae, lacrimis ita fatur obortis:
<verg. aene. 11.42>	"Tene" inquit, "miserande puer, cum laeta ueniret,
<verg. aene. 11.43>	Inuidit Fortuna mihi, ne regna uideres
<verg. aene. 11.44>	Nostra neque ad sedes uictor ueherere paternas?
<verg. aene. 11.45>	Non haec Euandro de te promissa parenti
<verg. aene. 11.46>	Discedens dederam, cum me complexus euntem
<verg. aene. 11.47>	Mitteret in magnum imperium metuensque moneret
<verg. aene. 11.48>	Acris esse uiros, cum dura proelia gente.
<verg. aene. 11.49>	Et nunc ille quidem spe multum captus inani
<verg. aene. 11.50>	Fors et uota facit cumulatque altaria donis,
<verg. aene. 11.51>	Nos iuuenem exanimum et nil iam caelestibus ullis
<verg. aene. 11.52>	Debentem uano maesti comitamur honore.
<verg. aene. 11.53>	Infelix, nati funus crudele uidebis!
<verg. aene. 11.54>	Hi nostri reditus exspectatique triumphi?
<verg. aene. 11.55>	Haec mea magna fides? at non, Euandre, pudendis
<verg. aene. 11.56>	Vulneribus pulsum aspicies, nec sospite dirum
<verg. aene. 11.57>	Optabis nato funus pater. ei mihi, quantum
<verg. aene. 11.58>	Praesidium, Ausonia, et quantum tu perdis, Iule!"
<verg. aene. 11.59>	Haec ubi defleuit, tolli miserabile corpus
<verg. aene. 11.60>	Imperat, et toto lectos ex agmine mittit
<verg. aene. 11.61>	Mille uiros qui supremum comitentur honorem
<verg. aene. 11.62>	Intersintque patris lacrimis, solacia luctus
<verg. aene. 11.63>	Exigua ingentis, misero sed debita patri.
<verg. aene. 11.64>	Haud segnes alii cratis et molle feretrum
<verg. aene. 11.65>	Arbuteis texunt uirgis et uimine querno
<verg. aene. 11.66>	Exstructosque toros obtentu frondis inumbrant.
<verg. aene. 11.67>	Hic iuuenem agresti sublimem stramine ponunt:
<verg. aene. 11.68>	Qualem uirgineo demessum pollice florem
<verg. aene. 11.69>	Seu mollis uiolae seu languentis hyacinthi,
<verg. aene. 11.70>	Cui neque fulgor adhuc nec dum sua forma recessit,
<verg. aene. 11.71>	Non iam mater alit tellus uirisque ministrat.
<verg. aene. 11.72>	Tum geminas uestis auroque ostroque rigentis
<verg. aene. 11.73>	Extulit Aeneas, quas illi laeta laborum
<verg. aene. 11.74>	Ipsa suis quondam manibus Sidonia Dido
<verg. aene. 11.75>	Fecerat et tenui telas discreuerat auro.
<verg. aene. 11.76>	Harum unam iuueni supremum maestus honorem
<verg. aene. 11.77>	Induit arsurasque comas obnubit amictu,
<verg. aene. 11.78>	Multaque praeterea Laurentis praemia pugnae
<verg. aene. 11.79>	Aggerat et longo praedam iubet ordine duci;
<verg. aene. 11.80>	Addit equos et tela quibus spoliauerat hostem.
<verg. aene. 11.81>	Vinxerat et post terga manus, quos mitteret umbris
<verg. aene. 11.82>	Inferias, caeso sparsurus sanguine flammas,
<verg. aene. 11.83>	Indutosque iubet truncos hostilibus armis
<verg. aene. 11.84>	Ipsos ferre duces inimicaque nomina figi.
<verg. aene. 11.85>	Ducitur infelix aeuo confectus Acoetes,
<verg. aene. 11.86>	Pectora nunc foedans pugnis, nunc unguibus ora,
<verg. aene. 11.87>	Sternitur et toto proiectus corpore terrae.
<verg. aene. 11.88>	Ducunt et Rutulo perfusos sanguine currus.
<verg. aene. 11.89>	Post bellator equus positis insignibus Aethon
<verg. aene. 11.90>	It lacrimans guttisque umectat grandibus ora
<verg. aene. 11.91>	Hastam alii galeamque ferunt, nam cetera Turnus
<verg. aene. 11.92>	Victor habet. tum maesta phalanx Teucrique sequuntur
<verg. aene. 11.93>	Tyrrhenique omnes et uersis Arcades armis.
<verg. aene. 11.94>	Postquam omnis longe comitum praecesserat ordo,
<verg. aene. 11.95>	Substitit Aeneas gemituque haec addidit alto:
<verg. aene. 11.96>	"Nos alias hinc ad lacrimas eadem horrida belli
<verg. aene. 11.97>	Fata uocant: salue aeternum mihi, maxime Palla,
<verg. aene. 11.98>	Aeternumque uale." nec plura effatus ad altos
<verg. aene. 11.99>	Tendebat muros gressumque in castra ferebat.
<verg. aene. 11.100>	Iamque oratores aderant ex urbe Latina
<verg. aene. 11.101>	Velati ramis oleae ueniamque rogantes:
<verg. aene. 11.102>	Corpora per campos ferro quae fusa iacebant,
<verg. aene. 11.103>	Redderet ac tumulo sineret succedere terrae:
<verg. aene. 11.104>	Nullum cum uictis certamen et aethere cassis;
<verg. aene. 11.105>	Parceret hospitibus quondam socerisque uocatis.
<verg. aene. 11.106>	Quos bonus Aeneas haud aspernanda precantis
<verg. aene. 11.107>	Prosequitur uenia et uerbis haec insuper addit:
<verg. aene. 11.108>	"Quaenam uos tanto fortuna indigna, Latini,
<verg. aene. 11.109>	Implicuit bello, qui nos fugiatis amicos?
<verg. aene. 11.110>	Pacem me exanimis et Martis sorte peremptis
<verg. aene. 11.111>	Oratis? equidem et uiuis concedere uellem.
<verg. aene. 11.112>	Nec ueni, nisi fata locum sedemque dedissent,
<verg. aene. 11.113>	Nec bellum cum gente gero: rex nostra reliquit
<verg. aene. 11.114>	Hospitia et Turni potius se credidit armis.
<verg. aene. 11.115>	Aequius huic Turnum fuerat se opponere morti.
<verg. aene. 11.116>	Si bellum finire manu, si pellere Teucros
<verg. aene. 11.117>	Apparat, his mecum decuit concurrere telis:
<verg. aene. 11.118>	Vixet cui uitam deus aut sua dextra dedisset.
<verg. aene. 11.119>	Nunc ite et miseris supponite ciuibus ignem."
<verg. aene. 11.120>	Dixerat Aeneas. illi obstipuere silentes
<verg. aene. 11.121>	Conuersique oculos inter se atque ora tenebant.
<verg. aene. 11.122>	Tum senior semperque odiis et crimine Drances
<verg. aene. 11.123>	Infensus iuueni Turno sic ore uicissim
<verg. aene. 11.124>	Orsa refert: "o fama ingens, ingentior armis,
<verg. aene. 11.125>	Vir Troiane, quibus caelo te laudibus aequem?
<verg. aene. 11.126>	Iustitiaene prius mirer belline laborum?
<verg. aene. 11.127>	Nos uero haec patriam grati referemus ad urbem
<verg. aene. 11.128>	Et te, si qua uiam dederit Fortuna, Latino
<verg. aene. 11.129>	Iungemus regi. quaerat sibi foedera Turnus.
<verg. aene. 11.130>	Quin et fatalis murorum attollere moles
<verg. aene. 11.131>	Saxaque subuectare umeris Troiana iuuabit."
<verg. aene. 11.132>	Dixerat haec unoque omnes eadem ore fremebant.
<verg. aene. 11.133>	Bis senos pepigere dies, et pace sequestra
<verg. aene. 11.134>	Per siluas Teucri mixtique impune Latini
<verg. aene. 11.135>	Errauere iugis. ferro sonat alta bipenni
<verg. aene. 11.136>	Fraxinus, euertunt actas ad sidera pinus,
<verg. aene. 11.137>	Robora nec cuneis et olentem scindere cedrum
<verg. aene. 11.138>	Nec plaustris cessant uectare gementibus ornos.
<verg. aene. 11.139>	Et iam Fama uolans, tanti praenuntia luctus,
<verg. aene. 11.140>	Euandrum Euandrique domos et moenia replet,
<verg. aene. 11.141>	Quae modo uictorem Latio Pallanta ferebat.
<verg. aene. 11.142>	Arcades ad portas ruere et de more uetusto
<verg. aene. 11.143>	Funereas rapuere faces; lucet uia longo
<verg. aene. 11.144>	Ordine flammarum et late discriminat agros.
<verg. aene. 11.145>	Contra turba Phrygum ueniens plangentia iungunt
<verg. aene. 11.146>	Agmina. quae postquam matres succedere tectis
<verg. aene. 11.147>	Viderunt, maestam incendunt clamoribus urbem.
<verg. aene. 11.148>	At non Euandrum potis est uis ulla tenere,
<verg. aene. 11.149>	Sed uenit in medios. feretro Pallante reposto
<verg. aene. 11.150>	Procubuit super atque haeret lacrimansque gemensque,
<verg. aene. 11.151>	Et uia uix tandem uoci laxata dolorest:
<verg. aene. 11.152>	"Non haec, o Palla, dederas promissa parenti.
<verg. aene. 11.153>	Cautius ut saeuo uelles te credere Marti!
<verg. aene. 11.154>	Haud ignarus eram quantum noua gloria in armis
<verg. aene. 11.155>	Et praedulce decus primo certamine posset.
<verg. aene. 11.156>	Primitiae iuuenis miserae bellique propinqui
<verg. aene. 11.157>	Dura rudimenta, et nulli exaudita deorum
<verg. aene. 11.158>	Vota precesque meae! tuque, o sanctissima coniunx,
<verg. aene. 11.159>	Felix morte tua neque in hunc seruata dolorem!
<verg. aene. 11.160>	Contra ego uiuendo uici mea fata, superstes
<verg. aene. 11.161>	Restarem ut genitor. Troum socia arma secutum
<verg. aene. 11.162>	Obruerent Rutuli telis! animam ipse dedissem
<verg. aene. 11.163>	Atque haec pompa domum me, non Pallanta, referret!
<verg. aene. 11.164>	Nec uos arguerim, Teucri, nec foedera nec quas
<verg. aene. 11.165>	Iunximus hospitio dextras: sors ista senectae
<verg. aene. 11.166>	Debita erat nostrae. quod si immatura manebat
<verg. aene. 11.167>	Mors natum, caesis Volscorum milibus ante
<verg. aene. 11.168>	Ducentem in Latium Teucros cecidisse iuuabit.
<verg. aene. 11.169>	Quin ego non alio digner te funere, Palla,
<verg. aene. 11.170>	Quam pius Aeneas et quam magni Phryges et quam
<verg. aene. 11.171>	Tyrrhenique duces, Tyrrhenum exercitus omnis.
<verg. aene. 11.172>	Magna tropaea ferunt quos dat tua dextera leto;
<verg. aene. 11.173>	Tu quoque nunc stares immanis truncus in armis,
<verg. aene. 11.174>	Esset par aetas et idem si robur ab annis,
<verg. aene. 11.175>	Turne. sed infelix Teucros quid demoror armis?
<verg. aene. 11.176>	Vadite et haec memores regi mandata referte:
<verg. aene. 11.177>	Quod uitam moror inuisam Pallante perempto
<verg. aene. 11.178>	Dextera causa tuast, Turnum natoque patrique
<verg. aene. 11.179>	Quam debere uides. meritis uacat hic tibi solus
<verg. aene. 11.180>	Fortunaeque locus. non uitae gaudia quaero,
<verg. aene. 11.181>	Nec fas, sed nato manis perferre sub imos."
<verg. aene. 11.182>	Aurora interea miseris mortalibus almam
<verg. aene. 11.183>	Extulerat lucem referens opera atque labores:
<verg. aene. 11.184>	Iam pater Aeneas, iam curuo in litore Tarchon
<verg. aene. 11.185>	Constituere pyras. huc corpora quisque suorum
<verg. aene. 11.186>	More tulere patrum, subiectisque ignibus atris
<verg. aene. 11.187>	Conditur in tenebras altum caligine caelum.
<verg. aene. 11.188>	Ter circum accensos cincti fulgentibus armis
<verg. aene. 11.189>	Decurrere rogos, ter maestum funeris ignem
<verg. aene. 11.190>	Lustrauere in equis ululatusque ore dedere.
<verg. aene. 11.191>	Spargitur et tellus lacrimis, sparguntur et arma,
<verg. aene. 11.192>	It caelo clamorque uirum clangorque tubarum.
<verg. aene. 11.193>	Hic alii spolia occisis derepta Latinis
<verg. aene. 11.194>	Coniciunt igni, galeas ensisque decoros
<verg. aene. 11.195>	Frenaque feruentisque rotas; pars munera nota,
<verg. aene. 11.196>	Ipsorum clipeos et non felicia tela.
<verg. aene. 11.197>	Multa boum circa mactantur corpora Morti,
<verg. aene. 11.198>	Saetigerosque sues raptasque ex omnibus agris
<verg. aene. 11.199>	In flammam iugulant pecudes. tum litore toto
<verg. aene. 11.200>	Ardentis spectant socios semustaque seruant
<verg. aene. 11.201>	Busta, neque auelli possunt nox umida donec
<verg. aene. 11.202>	Inuertit caelum stellis fulgentibus aptum.
<verg. aene. 11.203>	Nec minus et miseri diuersa in parte Latini
<verg. aene. 11.204>	Innumeras struxere pyras, et corpora partim
<verg. aene. 11.205>	Multa uirum terrae infodiunt, auectaque partim
<verg. aene. 11.206>	Finitimos tollunt in agros urbique remittunt;
<verg. aene. 11.207>	Cetera confusaeque ingentem caedis aceruum
<verg. aene. 11.208>	Nec numero neque honore cremant: tunc undique uasti
<verg. aene. 11.209>	Certatim crebris collucent ignibus agri.
<verg. aene. 11.210>	Tertia lux gelidam caelo dimouerat umbram:
<verg. aene. 11.211>	Maerentes altum cinerem et confusa ruebant
<verg. aene. 11.212>	Ossa focis tepidoque onerabant aggere terrae.
<verg. aene. 11.213>	Iam uero in tectis, praediuitis urbe Latini,
<verg. aene. 11.214>	Praecipuus fragor et longi pars maxima luctus.
<verg. aene. 11.215>	Hic matres miseraeque nurus, hic cara sororum
<verg. aene. 11.216>	Pectora maerentum puerique parentibus orbi
<verg. aene. 11.217>	Dirum exsecrantur bellum Turnique hymenaeos;
<verg. aene. 11.218>	Ipsum armis ipsumque iubent decernere ferro,
<verg. aene. 11.219>	Qui regnum Italiae et primos sibi poscat honores.
<verg. aene. 11.220>	Ingrauat haec saeuus Drances solumque uocari
<verg. aene. 11.221>	Testatur, solum posci in certamina Turnum.
<verg. aene. 11.222>	Multa simul contra uariis sententia dictis
<verg. aene. 11.223>	Pro Turno, et magnum reginae nomen obumbrat,
<verg. aene. 11.224>	Multa uirum meritis sustentat fama tropaeis.
<verg. aene. 11.225>	Hos inter motus, medio in flagrante tumultu,
<verg. aene. 11.226>	Ecce super maesti magna Diomedis ab urbe
<verg. aene. 11.227>	Legati responsa ferunt: nihil omnibus actum
<verg. aene. 11.228>	Tantorum impensis operum, nil dona neque aurum
<verg. aene. 11.229>	Nec magnas ualuisse preces, alia arma Latinis
<verg. aene. 11.230>	Quaerenda, aut pacem Troiano ab rege petendum.
<verg. aene. 11.231>	Deficit ingenti luctu rex ipse Latinus.
<verg. aene. 11.232>	Fatalem Aenean manifesto numine ferri
<verg. aene. 11.233>	Admonet ira deum tumulique ante ora recentes.
<verg. aene. 11.234>	Ergo concilium magnum primosque suorum
<verg. aene. 11.235>	Imperio accitos alta intra limina cogit.
<verg. aene. 11.236>	Olli conuenere fluuntque ad regia plenis
<verg. aene. 11.237>	Tecta uiis. sedet in mediis et maximus aeuo
<verg. aene. 11.238>	Et primus sceptris haud laeta fronte Latinus.
<verg. aene. 11.239>	Atque hic legatos Aetola ex urbe remissos
<verg. aene. 11.240>	Quae referant fari iubet, et responsa reposcit
<verg. aene. 11.241>	Ordine cuncta suo. tum facta silentia linguis,
<verg. aene. 11.242>	Et Venulus dicto parens ita farier infit:
<verg. aene. 11.243>	"Vidimus, o ciues, Diomedem Argiuaque castra,
<verg. aene. 11.244>	Atque iter emensi casus superauimus omnis,
<verg. aene. 11.245>	Contigimusque manum qua concidit Ilia tellus.
<verg. aene. 11.246>	Ille urbem Argyripam patriae cognomine gentis
<verg. aene. 11.247>	Victor Gargani condebat Iapygis agris.
<verg. aene. 11.248>	Postquam introgressi et coram data copia fandi,
<verg. aene. 11.249>	Munera praeferimus, nomen patriamque docemus,
<verg. aene. 11.250>	Qui bellum intulerint, quae causa attraxerit Arpos.
<verg. aene. 11.251>	Auditis ille haec placido sic reddidit ore:
<verg. aene. 11.252>	O fortunatae gentes, Saturnia regna,
<verg. aene. 11.253>	Antiqui Ausonii, quae uos fortuna quietos
<verg. aene. 11.254>	Sollicitat suadetque ignota lacessere bella?
<verg. aene. 11.255>	Quicumque Iliacos ferro uiolauimus agros
<verg. aene. 11.256>	(Mitto ea, quae muris bellando exhausta sub altis,
<verg. aene. 11.257>	Quos Simois premat ille uiros) infanda per orbem
<verg. aene. 11.258>	Supplicia et scelerum poenas expendimus omnes,
<verg. aene. 11.259>	Vel Priamo miseranda manus; scit triste Mineruae
<verg. aene. 11.260>	Sidus et Euboicae cautes ultorque Caphereus.
<verg. aene. 11.261>	Militia ex illa diuersum ad litus abacti
<verg. aene. 11.262>	Atrides Protei Menelaus adusque columnas
<verg. aene. 11.263>	Exulat, Aetnaeos uidit Cyclopas Vlixes.
<verg. aene. 11.264>	Regna Neoptolemi referam uersosque penatis
<verg. aene. 11.265>	Idomenei? Libycone habitantis litore Locros?
<verg. aene. 11.266>	Ipse Mycenaeus magnorum ductor Achiuum
<verg. aene. 11.267>	Coniugis infandae prima inter limina dextra
<verg. aene. 11.268>	Oppetiit, deuictam Asiam subsedit adulter.
<verg. aene. 11.269>	Inuidisse deos, patriis ut redditus aris
<verg. aene. 11.270>	Coniugium optatum et pulchram Calydona uiderem?
<verg. aene. 11.271>	Nunc etiam horribili uisu portenta sequuntur
<verg. aene. 11.272>	Et socii amissi petierunt aethera pinnis
<verg. aene. 11.273>	Fluminibusque uagantur aues (heu, dira meorum
<verg. aene. 11.274>	Supplicia!) et scopulos lacrimosis uocibus implent.
<verg. aene. 11.275>	Haec adeo ex illo mihi iam speranda fuerunt
<verg. aene. 11.276>	Tempore cum ferro caelestia corpora demens
<verg. aene. 11.277>	Appetii et Veneris uiolaui uulnere dextram.
<verg. aene. 11.278>	Ne uero, ne me ad talis impellite pugnas.
<verg. aene. 11.279>	Nec mihi cum Teucris ullum post eruta bellum
<verg. aene. 11.280>	Pergama nec ueterum memini laetorue malorum.
<verg. aene. 11.281>	Munera quae patriis ad me portatis ab oris
<verg. aene. 11.282>	Vertite ad Aenean. stetimus tela aspera contra
<verg. aene. 11.283>	Contulimusque manus: experto credite quantus
<verg. aene. 11.284>	In clipeum adsurgat, quo turbine torqueat hastam.
<verg. aene. 11.285>	Si duo praeterea talis Idaea tulisset
<verg. aene. 11.286>	Terra uiros, ultro Inachias uenisset ad urbes
<verg. aene. 11.287>	Dardanus, et uersis lugeret Graecia fatis.
<verg. aene. 11.288>	Quidquid apud durae cessatum est moenia Troiae,
<verg. aene. 11.289>	Hectoris Aeneaeque manu uictoria Graium
<verg. aene. 11.290>	Haesit et in decimum uestigia rettulit annum.
<verg. aene. 11.291>	Ambo animis, ambo insignes praestantibus armis,
<verg. aene. 11.292>	Hic pietate prior. coeant in foedera dextrae,
<verg. aene. 11.293>	Qua datur; ast armis concurrant arma cauete.
<verg. aene. 11.294>	Et responsa simul quae sint, rex optime, regis
<verg. aene. 11.295>	Audisti et quae sit magno sententia bello."
<verg. aene. 11.296>	Vix ea legati, uariusque per ora cucurrit
<verg. aene. 11.297>	Ausonidum turbata fremor: ceu saxa morantur
<verg. aene. 11.298>	Cum rapidos amnis, fit clauso gurgite murmur
<verg. aene. 11.299>	Vicinaeque fremunt ripae crepitantibus undis.
<verg. aene. 11.300>	Vt primum placati animi et trepida ora quierunt,
<verg. aene. 11.301>	Praefatus diuos solio rex infit ab alto:
<verg. aene. 11.302>	"Ante equidem summa de re statuisse, Latini,
<verg. aene. 11.303>	Et uellem et fuerat melius, non tempore tali
<verg. aene. 11.304>	Cogere concilium, cum muros assidet hostis.
<verg. aene. 11.305>	Bellum importunum, ciues, cum gente deorum
<verg. aene. 11.306>	Inuictisque uiris gerimus, quos nulla fatigant
<verg. aene. 11.307>	Proelia nec uicti possunt absistere ferro.
<verg. aene. 11.308>	Spem si quam ascitis Aetolum habuistis in armis,
<verg. aene. 11.309>	Ponite. spes sibi quisque; sed haec quam angusta uidetis.
<verg. aene. 11.310>	Cetera qua rerum iaceant perculsa ruina,
<verg. aene. 11.311>	Ante oculos interque manus sunt omnia uestras.
<verg. aene. 11.312>	Nec quemquam incuso: potuit quae plurima uirtus
<verg. aene. 11.313>	Esse, fuit; toto certatum est corpore regni.
<verg. aene. 11.314>	Nunc adeo quae sit dubiae sententia menti,
<verg. aene. 11.315>	Expediam et paucis (animos adhibete) docebo.
<verg. aene. 11.316>	Est antiquus ager Tusco mihi proximus amni,
<verg. aene. 11.317>	Longus in occasum, finis super usque Sicanos;
<verg. aene. 11.318>	Aurunci Rutulique serunt, et uomere duros
<verg. aene. 11.319>	Exercent collis atque horum asperrima pascunt.
<verg. aene. 11.320>	Haec omnis regio et celsi plaga pinea montis
<verg. aene. 11.321>	Cedat amicitiae Teucrorum, et foederis aequas
<verg. aene. 11.322>	Dicamus leges sociosque in regna uocemus:
<verg. aene. 11.323>	Considant, si tantus amor, et moenia condant.
<verg. aene. 11.324>	Sin alios finis aliamque capessere gentem
<verg. aene. 11.325>	Est animus possuntque solo decedere nostro,
<verg. aene. 11.326>	Bis denas Italo texamus robore nauis;
<verg. aene. 11.327>	Seu pluris complere ualent, iacet omnis ad undam
<verg. aene. 11.328>	Materies: ipsi numerumque modumque carinis
<verg. aene. 11.329>	Praecipiant, nos aera, manus, naualia demus.
<verg. aene. 11.330>	Praeterea, qui dicta ferant et foedera firment
<verg. aene. 11.331>	Centum oratores prima de gente Latinos
<verg. aene. 11.332>	Ire placet pacisque manu praetendere ramos,
<verg. aene. 11.333>	Munera portantis aurique eborisque talenta
<verg. aene. 11.334>	Et sellam regni trabeamque insignia nostri.
<verg. aene. 11.335>	Consulite in medium et rebus succurrite fessis."
<verg. aene. 11.336>	Tum Drances idem infensus, quem gloria Turni
<verg. aene. 11.337>	Obliqua inuidia stimulisque agitabat amaris,
<verg. aene. 11.338>	Largus opum et lingua melior, sed frigida bello
<verg. aene. 11.339>	Dextera, consiliis habitus non futtilis auctor,
<verg. aene. 11.340>	Seditione potens (genus huic materna superbum
<verg. aene. 11.341>	Nobilitas dabat, incertum de patre ferebat),
<verg. aene. 11.342>	Surgit et his onerat dictis atque aggerat iras:
<verg. aene. 11.343>	"Rem nulli obscuram nostrae nec uocis egentem
<verg. aene. 11.344>	Consulis, o bone rex: cuncti se scire fatentur
<verg. aene. 11.345>	Quid fortuna ferat populi, sed dicere mussant.
<verg. aene. 11.346>	Det libertatem fandi flatusque remittat,
<verg. aene. 11.347>	Cuius ob auspicium infaustum moresque sinistros
<verg. aene. 11.348>	(Dicam equidem, licet arma mihi mortemque minetur)
<verg. aene. 11.349>	Lumina tot cecidisse ducum totamque uidemus
<verg. aene. 11.350>	Consedisse urbem luctu, dum Troia temptat
<verg. aene. 11.351>	Castra fugae fidens et caelum territat armis.
<verg. aene. 11.352>	Vnum etiam donis istis, quae plurima mitti
<verg. aene. 11.353>	Dardanidis dicique iubes, unum, optime regum,
<verg. aene. 11.354>	Adicias, nec te ullius uiolentia uincat
<verg. aene. 11.355>	Quin natam egregio genero dignisque hymenaeis
<verg. aene. 11.356>	Des, pater, et pacem hanc aeterno foedere iungas.
<verg. aene. 11.357>	Quod si tantus habet mentes et pectora terror,
<verg. aene. 11.358>	Ipsum obtestemur ueniamque oremus ab ipso:
<verg. aene. 11.359>	Cedat, ius proprium regi patriaeque remittat.
<verg. aene. 11.360>	Quid miseros totiens in aperta pericula ciuis
<verg. aene. 11.361>	Proicis, o Latio caput horum et causa malorum?
<verg. aene. 11.362>	Nulla salus bello, pacem te poscimus omnes,
<verg. aene. 11.363>	Turne, simul pacis solum inuiolabile pignus.
<verg. aene. 11.364>	Primus ego, inuisum quem tu tibi fingis (et esse
<verg. aene. 11.365>	Nil moror), en supplex uenio. miserere tuorum,
<verg. aene. 11.366>	Pone animos et pulsus abi. sat funera fusi
<verg. aene. 11.367>	Vidimus ingentis et desolauimus agros.
<verg. aene. 11.368>	Aut, si fama mouet, si tantum pectore robur
<verg. aene. 11.369>	Concipis et si adeo dotalis regia cordist,
<verg. aene. 11.370>	Aude atque aduersum fidens fer pectus in hostem.
<verg. aene. 11.371>	Scilicet ut Turno contingat regia coniunx,
<verg. aene. 11.372>	Nos animae uiles, inhumata infletaque turba,
<verg. aene. 11.373>	Sternamur campis. etiam tu, si qua tibi uis,
<verg. aene. 11.374>	Si patrii quid Martis habes, illum aspice contra
<verg. aene. 11.375>	Qui uocat." ***************************
<verg. aene. 11.376>	Talibus exarsit dictis uiolentia Turni.
<verg. aene. 11.377>	Dat gemitum rumpitque has imo pectore uoces:
<verg. aene. 11.378>	"Larga quidem, Drance, semper tibi copia fandi
<verg. aene. 11.379>	Tum cum bella manus poscunt, patribusque uocatis
<verg. aene. 11.380>	Primus ades. sed non replenda est curia uerbis,
<verg. aene. 11.381>	Quae tuto tibi magna uolant, dum distinet hostem
<verg. aene. 11.382>	Agger murorum nec inundant sanguine fossae.
<verg. aene. 11.383>	Proinde tona eloquio (solitum tibi) meque timoris
<verg. aene. 11.384>	Argue tu, Drance, quando tot stragis aceruos
<verg. aene. 11.385>	Teucrorum tua dextra dedit, passimque tropaeis
<verg. aene. 11.386>	Insignis agros. possit quid uiuida uirtus
<verg. aene. 11.387>	Experiare licet, nec longe scilicet hostes
<verg. aene. 11.388>	Quaerendi nobis, circumstant undique muros.
<verg. aene. 11.389>	Imus in aduersos? quid cessas? an tibi Mauors
<verg. aene. 11.390>	Ventosa in lingua pedibusque fugacibus istis
<verg. aene. 11.391>	Semper erit? nequiquam: armis terrebimus hostem.
<verg. aene. 11.392>	Pulsus ego? aut quisquam merito, foedissime, pulsum
<verg. aene. 11.393>	Arguet, Iliaco tumidum qui crescere Thybrim
<verg. aene. 11.394>	Sanguine et Euandri totam cum stirpe uidebit
<verg. aene. 11.395>	Procubuisse domum atque exutos Arcadas armis?
<verg. aene. 11.396>	Haud ita me experti Bitias et Pandarus ingens
<verg. aene. 11.397>	Et quos mille die uictor sub Tartara misi,
<verg. aene. 11.398>	Inclusus muris hostilique aggere saeptus.
<verg. aene. 11.399>	"Nulla salus bello." capiti cane talia, demens,
<verg. aene. 11.400>	Dardanio rebusque tuis. proinde omnia magno
<verg. aene. 11.401>	Ne cessa turbare metu atque extollere uires
<verg. aene. 11.402>	Gentis bis uictae, contra premere arma Latini.
<verg. aene. 11.403>	Nunc et Myrmidonum proceres Phrygia arma tremescunt,
<verg. aene. 11.404>	Nunc et Tydides et Larisaeus Achilles,
<verg. aene. 11.405>	Amnis et Hadriacas retro fugit Aufidus undas.
<verg. aene. 11.406>	Vel cum se pauidum contra mea iurgia fingit,
<verg. aene. 11.407>	Artificis scelus, et formidine crimen acerbat.
<verg. aene. 11.408>	Numquam animam talem dextra hac (absiste moueri)
<verg. aene. 11.409>	Amittes: habitet tecum et sit pectore in isto.
<verg. aene. 11.410>	Nunc ad te et tua magna, pater, consulta reuertor.
<verg. aene. 11.411>	Si nullam nostris ultra spem ponis in armis,
<verg. aene. 11.412>	Si tam deserti sumus et semel agmine uerso
<verg. aene. 11.413>	Funditus occidimus neque habet Fortuna regressum,
<verg. aene. 11.414>	Oremus pacem et dextras tendamus inertis.
<verg. aene. 11.415>	Quamquam o si solitae quicquam uirtutis adesset!
<verg. aene. 11.416>	Ille mihi ante alios fortunatusque laborum
<verg. aene. 11.417>	Egregiusque animi, qui, ne quid tale uideret,
<verg. aene. 11.418>	Procubuit moriens et humum semul ore momordit.
<verg. aene. 11.419>	Sin et opes nobis et adhuc intacta iuuentus
<verg. aene. 11.420>	Auxilioque urbes Italae populique supersunt,
<verg. aene. 11.421>	Sin et Troianis cum multo gloria uenit
<verg. aene. 11.422>	Sanguine (sunt illis sua funera, parque per omnis
<verg. aene. 11.423>	Tempestas), cur indecores in limine primo
<verg. aene. 11.424>	Deficimus? cur ante tubam tremor occupat artus?
<verg. aene. 11.425>	Multa dies uariique labor mutabilis aeui
<verg. aene. 11.426>	Rettulit in melius, multos alterna reuisens
<verg. aene. 11.427>	Lusit et in solido rursus Fortuna locauit.
<verg. aene. 11.428>	Non erit auxilio nobis Aetolus et Arpi:
<verg. aene. 11.429>	At Messapus erit felixque Tolumnius et quos
<verg. aene. 11.430>	Tot populi misere duces, nec parua sequetur
<verg. aene. 11.431>	Gloria delectos Latio et Laurentibus agris.
<verg. aene. 11.432>	Est et Volscorum egregia de gente Camilla
<verg. aene. 11.433>	Agmen agens equitum et florentis aere cateruas.
<verg. aene. 11.434>	Quod si me solum Teucri in certamina poscunt
<verg. aene. 11.435>	Idque placet tantumque bonis communibus obsto,
<verg. aene. 11.436>	Non adeo has exosa manus Victoria fugit
<verg. aene. 11.437>	Vt tanta quicquam pro spe temptare recusem.
<verg. aene. 11.438>	Ibo animis contra, uel magnum praestet Achillem
<verg. aene. 11.439>	Factaque Vulcani manibus paria induat arma
<verg. aene. 11.440>	Ille licet. uobis animam hanc soceroque Latino
<verg. aene. 11.441>	Turnus ego, haud ulli ueterum uirtute secundus,
<verg. aene. 11.442>	Deuoui. - Solum Aeneas uocat. - et uocet oro;
<verg. aene. 11.443>	Nec Drances potius, siue est haec ira deorum,
<verg. aene. 11.444>	Morte luat, siue est uirtus et gloria, tollat."
<verg. aene. 11.445>	Illi haec inter se dubiis de rebus agebant
<verg. aene. 11.446>	Certantes: castra Aeneas aciemque mouebat.
<verg. aene. 11.447>	Nuntius ingenti per regia tecta tumultu
<verg. aene. 11.448>	Ecce ruit magnisque urbem terroribus implet:
<verg. aene. 11.449>	Instructos acie Tiberino a flumine Teucros
<verg. aene. 11.450>	Tyrrhenamque manum totis descendere campis.
<verg. aene. 11.451>	Extemplo turbati animi concussaque uulgi
<verg. aene. 11.452>	Pectora et arrectae stimulis haud mollibus irae.
<verg. aene. 11.453>	Arma manu trepidi poscunt, fremit arma iuuentus,
<verg. aene. 11.454>	Flent maesti mussantque patres. hic undique clamor
<verg. aene. 11.455>	Dissensu uario magnus se tollit in auras:
<verg. aene. 11.456>	Haud secus atque alto in luco cum forte cateruae
<verg. aene. 11.457>	Consedere auium, piscosoue amne Padusae
<verg. aene. 11.458>	Dant sonitum rauci per stagna loquacia cycni.
<verg. aene. 11.459>	"Immo" ait "o ciues," arrepto tempore Turnus,
<verg. aene. 11.460>	"Cogite concilium et pacem laudate sedentes;
<verg. aene. 11.461>	Illi armis in regna ruunt." nec plura locutus
<verg. aene. 11.462>	Corripuit sese et tectis citus extulit altis.
<verg. aene. 11.463>	"Tu, Voluse, armari Volscorum edice maniplis,
<verg. aene. 11.464>	Duc" ait "et Rutulos. equitem, Messapus, in armis,
<verg. aene. 11.465>	Et cum fratre Coras, latis diffundite campis.
<verg. aene. 11.466>	Pars aditus urbis firment turrisque capessant;
<verg. aene. 11.467>	Cetera, qua iusso, mecum manus inferat arma."
<verg. aene. 11.468>	Ilicet in muros tota discurritur urbe.
<verg. aene. 11.469>	Concilium ipse pater et magna incepta Latinus
<verg. aene. 11.470>	Deserit ac tristi turbatus tempore differt,
<verg. aene. 11.471>	Multaque se incusat qui non acceperit ultro
<verg. aene. 11.472>	Dardanium Aenean generumque asciuerit urbi.
<verg. aene. 11.473>	Praefodiunt alii portas aut saxa sudesque
<verg. aene. 11.474>	Subuectant. bello dat signum rauca cruentum
<verg. aene. 11.475>	Bucina. tum muros uaria cinxere corona
<verg. aene. 11.476>	Matronae puerique, uocat labor ultimus omnis.
<verg. aene. 11.477>	Nec non ad templum summasque ad Palladis arces
<verg. aene. 11.478>	Subuehitur magna matrum regina caterua
<verg. aene. 11.479>	Dona ferens, iuxtaque comes Lauinia uirgo,
<verg. aene. 11.480>	Causa mali tanti, oculos deiecta decoros.
<verg. aene. 11.481>	Succedunt matres et templum ture uaporant
<verg. aene. 11.482>	Et maestas alto fundunt de limine uoces:
<verg. aene. 11.483>	"Armipotens, praeses belli, Tritonia uirgo,
<verg. aene. 11.484>	Frange manu telum Phrygii praedonis, et ipsum
<verg. aene. 11.485>	Pronum sterne solo portisque effunde sub altis."
<verg. aene. 11.486>	Cingitur ipse furens certatim in proelia Turnus.
<verg. aene. 11.487>	Iamque adeo rutilum thoraca indutus aenis
<verg. aene. 11.488>	Horrebat squamis surasque incluserat auro,
<verg. aene. 11.489>	Tempora nudus adhuc, laterique accinxerat ensem,
<verg. aene. 11.490>	Fulgebatque alta decurrens aureus arce
<verg. aene. 11.491>	Exsultatque animis et spe iam praecipit hostem:
<verg. aene. 11.492>	Qualis ubi abruptis fugit praesepia uinclis
<verg. aene. 11.493>	Tandem liber equus, campoque potitus aperto
<verg. aene. 11.494>	Aut ille in pastus armentaque tendit equarum
<verg. aene. 11.495>	Aut adsuetus aquae perfundi flumine noto
<verg. aene. 11.496>	Emicat, arrectisque fremit ceruicibus alte
<verg. aene. 11.497>	Luxurians luduntque iubae per colla, per armos.
<verg. aene. 11.498>	Obuia cui Volscorum acie comitante Camilla
<verg. aene. 11.499>	Occurrit portisque ab equo regina sub ipsis
<verg. aene. 11.500>	Desiluit, quam tota cohors imitata relictis
<verg. aene. 11.501>	Ad terram defluxit equis; tum talia fatur:
<verg. aene. 11.502>	"Turne, sui merito si qua est fiducia forti,
<verg. aene. 11.503>	Audeo et Aeneadum promitto occurrere turmae
<verg. aene. 11.504>	Solaque Tyrrhenos equites ire obuia contra.
<verg. aene. 11.505>	Me sine prima manu temptare pericula belli,
<verg. aene. 11.506>	Tu pedes ad muros subsiste et moenia serua."
<verg. aene. 11.507>	Turnus ad haec oculos horrenda in uirgine fixus:
<verg. aene. 11.508>	"O decus Italiae uirgo, quas dicere grates
<verg. aene. 11.509>	Quasue referre parem? sed nunc, est omnia quando
<verg. aene. 11.510>	Iste animus supra, mecum partire laborem.
<verg. aene. 11.511>	Aeneas, ut fama fidem missique reportant
<verg. aene. 11.512>	Exploratores, equitum leuia improbus arma
<verg. aene. 11.513>	Praemisit, quaterent campos; ipse ardua montis
<verg. aene. 11.514>	Per deserta iugo superans aduentat ad urbem.
<verg. aene. 11.515>	Furta paro belli conuexo in tramite siluae,
<verg. aene. 11.516>	Vt biuias armato obsidam milite fauces.
<verg. aene. 11.517>	Tu Tyrrhenum equitem collatis excipe signis;
<verg. aene. 11.518>	Tecum acer Messapus erit turmaeque Latinae
<verg. aene. 11.519>	Tiburtique manus, ducis et tu concipe curam."
<verg. aene. 11.520>	Sic ait, et paribus Messapum in proelia dictis
<verg. aene. 11.521>	Hortatur sociosque duces et pergit in hostem.
<verg. aene. 11.522>	Est curuo anfractu ualles, accommoda fraudi
<verg. aene. 11.523>	Armorumque dolis, quam densis frondibus atrum
<verg. aene. 11.524>	Vrget utrimque latus, tenuis quo semita ducit
<verg. aene. 11.525>	Angustaeque ferunt fauces aditusque maligni.
<verg. aene. 11.526>	Hanc super in speculis summoque in uertice montis
<verg. aene. 11.527>	Planities ignota iacet tutique receptus,
<verg. aene. 11.528>	Seu dextra laeuaque uelis occurrere pugnae
<verg. aene. 11.529>	Siue instare iugis et grandia uoluere saxa.
<verg. aene. 11.530>	Huc iuuenis nota fertur regione uiarum
<verg. aene. 11.531>	Arripuitque locum et siluis insedit iniquis.
<verg. aene. 11.532>	Velocem interea superis in sedibus Opim,
<verg. aene. 11.533>	Vnam ex uirginibus sociis sacraque caterua,
<verg. aene. 11.534>	Compellabat et has tristis Latonia uoces
<verg. aene. 11.535>	Ore dabat: "graditur bellum ad crudele Camilla,
<verg. aene. 11.536>	O uirgo, et nostris nequiquam cingitur armis,
<verg. aene. 11.537>	Cara mihi ante alias. neque enim nouus iste Dianae
<verg. aene. 11.538>	Venit amor subitaque animum dulcedine mouit.
<verg. aene. 11.539>	Pulsus ob inuidiam regno uirisque superbas
<verg. aene. 11.540>	Priuerno antiqua Metabus cum excederet urbe,
<verg. aene. 11.541>	Infantem fugiens media inter proelia belli
<verg. aene. 11.542>	Sustulit exilio comitem, matrisque uocauit
<verg. aene. 11.543>	Nomine Casmillae mutata parte Camillam.
<verg. aene. 11.544>	Ipse sinu prae se portans iuga longa petebat
<verg. aene. 11.545>	Solorum nemorum: tela undique saeua premebant
<verg. aene. 11.546>	Et circumfuso uolitabant milite Volsci.
<verg. aene. 11.547>	Ecce fugae medio summis Amasenus abundans
<verg. aene. 11.548>	Spumabat ripis, tantus se nubibus imber
<verg. aene. 11.549>	Ruperat. ille innare parans infantis amore
<verg. aene. 11.550>	Tardatur caroque oneri timet. omnia secum
<verg. aene. 11.551>	Versanti subito uix haec sententia sedit:
<verg. aene. 11.552>	Telum immane manu ualida quod forte gerebat
<verg. aene. 11.553>	Bellator, solidum nodis et robore cocto,
<verg. aene. 11.554>	Huic natam libro et siluestri subere clausam
<verg. aene. 11.555>	Implicat atque habilem mediae circumligat hastae;
<verg. aene. 11.556>	Quam dextra ingenti librans ita ad aethera fatur:
<verg. aene. 11.557>	"Alma, tibi hanc, nemorum cultrix, Latonia uirgo,
<verg. aene. 11.558>	Ipse pater famulam uoueo; tua prima per auras
<verg. aene. 11.559>	Tela tenens supplex hostem fugit. accipe, testor,
<verg. aene. 11.560>	Diua tuam, quae nunc dubiis committitur auris."
<verg. aene. 11.561>	Dixit, et adducto contortum hastile lacerto
<verg. aene. 11.562>	Immittit: sonuere undae, rapidum super amnem
<verg. aene. 11.563>	Infelix fugit in iaculo stridente Camilla.
<verg. aene. 11.564>	At Metabus magna propius iam urgente caterua
<verg. aene. 11.565>	Dat sese fluuio, atque hastam cum uirgine uictor
<verg. aene. 11.566>	Gramineo, donum Triuiae, de caespite uellit.
<verg. aene. 11.567>	Non illum tectis ullae, non moenibus urbes
<verg. aene. 11.568>	Accepere, neque ipse manus feritate dedisset:
<verg. aene. 11.569>	Pastorum et solis exegit montibus aeuum.
<verg. aene. 11.570>	Hic natam in dumis interque horrentia lustra
<verg. aene. 11.571>	Armentalis equae mammis et lacte ferino
<verg. aene. 11.572>	Nutribat teneris immulgens ubera labris.
<verg. aene. 11.573>	Vtque pedum primis infans uestigia plantis
<verg. aene. 11.574>	Institerat, iaculo palmas armauit acuto
<verg. aene. 11.575>	Spiculaque ex umero paruae suspendit et arcum.
<verg. aene. 11.576>	Pro crinali auro, pro longae tegmine pallae
<verg. aene. 11.577>	Tigridis exuuiae per dorsum a uertice pendent.
<verg. aene. 11.578>	Tela manu iam tum tenera puerilia torsit
<verg. aene. 11.579>	Et fundam tereti circum caput egit habena
<verg. aene. 11.580>	Strymoniamque gruem aut album deiecit olorem.
<verg. aene. 11.581>	Multae illam frustra Tyrrhena per oppida matres
<verg. aene. 11.582>	Optauere nurum; sola contenta Diana
<verg. aene. 11.583>	Aeternum telorum et uirginitatis amorem
<verg. aene. 11.584>	Intemerata colit. uellem haud correpta fuisset
<verg. aene. 11.585>	Militia tali conata lacessere Teucros:
<verg. aene. 11.586>	Cara mihi comitumque foret nunc una mearum.
<verg. aene. 11.587>	Verum age, quandoquidem fatis urgetur acerbis,
<verg. aene. 11.588>	Labere, nympha, polo finisque inuise Latinos,
<verg. aene. 11.589>	Tristis ubi infausto committitur omine pugna.
<verg. aene. 11.590>	Haec cape et ultricem pharetra deprome sagittam:
<verg. aene. 11.591>	Hac, quicumque sacrum uiolarit uulnere corpus,
<verg. aene. 11.592>	Tros Italusque, mihi pariter det sanguine poenas.
<verg. aene. 11.593>	Post ego nube caua miserandae corpus et arma
<verg. aene. 11.594>	Inspoliata feram tumulo patriaeque reponam."
<verg. aene. 11.595>	Dixit, at illa leuis caeli delapsa per auras
<verg. aene. 11.596>	Insonuit nigro circumdata turbine corpus.
<verg. aene. 11.597>	At manus interea muris Troiana propinquat,
<verg. aene. 11.598>	Etruscique duces equitumque exercitus omnis
<verg. aene. 11.599>	Compositi numero in turmas. fremit aequore toto
<verg. aene. 11.600>	Insultans sonipes et pressis pugnat habenis
<verg. aene. 11.601>	Huc conuersus et huc; tum late ferreus hastis
<verg. aene. 11.602>	Horret ager campique armis sublimibus ardent.
<verg. aene. 11.603>	Nec non Messapus contra celeresque Latini
<verg. aene. 11.604>	Et cum fratre Coras et uirginis ala Camillae
<verg. aene. 11.605>	Aduersi campo apparent, hastasque reductis
<verg. aene. 11.606>	Protendunt longe dextris et spicula uibrant,
<verg. aene. 11.607>	Aduentusque uirum fremitusque ardescit equorum.
<verg. aene. 11.608>	Iamque intra iactum teli progressus uterque
<verg. aene. 11.609>	Substiterat: subito erumpunt clamore furentisque
<verg. aene. 11.610>	Exhortantur equos; fundunt simul undique tela
<verg. aene. 11.611>	Crebra niuis ritu, caelumque obtexitur umbra.
<verg. aene. 11.612>	Continuo aduersis Tyrrhenus et acer Aconteus
<verg. aene. 11.613>	Conixi incurrunt hastis primique ruinam
<verg. aene. 11.614>	Dant sonitu ingenti perfractaque quadrupedantum
<verg. aene. 11.615>	Pectora pectoribus rumpunt; excussus Aconteus
<verg. aene. 11.616>	Fulminis in morem aut tormento ponderis acti
<verg. aene. 11.617>	Praecipitat longe et uitam dispergit in auras.
<verg. aene. 11.618>	Extemplo turbatae acies, uersique Latini
<verg. aene. 11.619>	Reiciunt parmas et equos ad moenia uertunt.
<verg. aene. 11.620>	Troes agunt, princeps turmas inducit Asilas.
<verg. aene. 11.621>	Iamque propinquabant portis rursusque Latini
<verg. aene. 11.622>	Clamorem tollunt et mollia colla reflectunt;
<verg. aene. 11.623>	Hi fugiunt penitusque datis referuntur habenis.
<verg. aene. 11.624>	Qualis ubi alterno procurrens gurgite pontus
<verg. aene. 11.625>	Nunc ruit ad terram scopulosque superiacit unda
<verg. aene. 11.626>	Spumeus extremamque sinu perfundit harenam,
<verg. aene. 11.627>	Nunc rapidus retro atque aestu reuoluta resorbens
<verg. aene. 11.628>	Saxa fugit litusque uado labente relinquit:
<verg. aene. 11.629>	Bis Tusci Rutulos egere ad moenia uersos,
<verg. aene. 11.630>	Bis reiecti armis respectant terga tegentes.
<verg. aene. 11.631>	Tertia sed postquam congressi in proelia totas
<verg. aene. 11.632>	Implicuere inter se acies legitque uirum uir,
<verg. aene. 11.633>	Tum uero et gemitus morientum et sanguine in alto
<verg. aene. 11.634>	Armaque corporaque et permixti caede uirorum
<verg. aene. 11.635>	Semianimes uoluuntur equi, pugna aspera surgit.
<verg. aene. 11.636>	Orsilochus Remuli, quando ipsum horrebat adire,
<verg. aene. 11.637>	Hastam intorsit equo ferrumque sub aure reliquit;
<verg. aene. 11.638>	Quo sonipes ictu furit arduus altaque iactat
<verg. aene. 11.639>	Vulneris impatiens arrecto pectore crura,
<verg. aene. 11.640>	Voluitur ille excussus humi. Catillus Iollan
<verg. aene. 11.641>	Ingentemque animis, ingentem corpore et armis
<verg. aene. 11.642>	Deicit Herminium, nudo cui uertice fulua
<verg. aene. 11.643>	Caesaries nudique umeri nec uulnera terrent;
<verg. aene. 11.644>	Tantus in arma patet. latos huic hasta per armos
<verg. aene. 11.645>	Acta tremit duplicatque uirum transfixa dolore.
<verg. aene. 11.646>	Funditur ater ubique cruor; dant funera ferro
<verg. aene. 11.647>	Certantes pulchramque petunt per uulnera mortem.
<verg. aene. 11.648>	At medias inter caedes exsultat Amazon
<verg. aene. 11.649>	Vnum exserta latus pugnae, pharetrata Camilla,
<verg. aene. 11.650>	Et nunc lenta manu spargens hastilia denset,
<verg. aene. 11.651>	Nunc ualidam dextra rapit indefessa bipennem;
<verg. aene. 11.652>	Aureus ex umero sonat arcus et arma Dianae.
<verg. aene. 11.653>	Illa etiam, si quando in tergum pulsa recessit,
<verg. aene. 11.654>	Spicula conuerso fugientia derigit arcu.
<verg. aene. 11.655>	At circum lectae comites, Larinaque uirgo
<verg. aene. 11.656>	Tullaque et aeratam quatiens Tarpeia securim,
<verg. aene. 11.657>	Italides, quas ipsa decus sibi dia Camilla
<verg. aene. 11.658>	Delegit pacisque bonas bellique ministras:
<verg. aene. 11.659>	Quales Threiciae cum flumina Thermodontis
<verg. aene. 11.660>	Pulsant et pictis bellantur Amazones armis,
<verg. aene. 11.661>	Seu circum Hippolyten seu cum se Martia curru
<verg. aene. 11.662>	Penthesilea refert, magnoque ululante tumultu
<verg. aene. 11.663>	Feminea exsultant lunatis agmina peltis.
<verg. aene. 11.664>	Quem telo primum, quem postremum, aspera uirgo,
<verg. aene. 11.665>	Deicis? aut quot humi morientia corpora fundis?
<verg. aene. 11.666>	Euneum Clytio primum patre, cuius apertum
<verg. aene. 11.667>	Aduersi longa transuerberat abiete pectus.
<verg. aene. 11.668>	Sanguinis ille uomens riuos cadit atque cruentam
<verg. aene. 11.669>	Mandit humum moriensque suo se in uulnere uersat.
<verg. aene. 11.670>	Tum Lirim Pagasumque super, quorum alter habenas
<verg. aene. 11.671>	Suffosso reuolutus equo dum colligit, alter
<verg. aene. 11.672>	Dum subit ac dextram labenti tendit inermem,
<verg. aene. 11.673>	Praecipites pariterque ruunt. his addit Amastrum
<verg. aene. 11.674>	Hippotaden, sequiturque incumbens eminus hasta
<verg. aene. 11.675>	Tereaque Harpalycumque et Demophoonta Chrominque;
<verg. aene. 11.676>	Quotque emissa manu contorsit spicula uirgo,
<verg. aene. 11.677>	Tot Phrygii cecidere uiri. procul Ornytus armis
<verg. aene. 11.678>	Ignotis et equo uenator Iapyge fertur,
<verg. aene. 11.679>	Cui pellis latos umeros erepta iuuenco
<verg. aene. 11.680>	Pugnatori operit, caput ingens oris hiatus
<verg. aene. 11.681>	Et malae texere lupi cum dentibus albis,
<verg. aene. 11.682>	Agrestisque manus armat sparus; ipse cateruis
<verg. aene. 11.683>	Vertitur in mediis et toto uertice suprast.
<verg. aene. 11.684>	Hunc illa exceptum (neque enim labor agmine uerso)
<verg. aene. 11.685>	Traicit et super haec inimico pectore fatur:
<verg. aene. 11.686>	"Siluis te, Tyrrhene, feras agitare putasti?
<verg. aene. 11.687>	Aduenit qui uestra dies muliebribus armis
<verg. aene. 11.688>	Verba redargueret. nomen tamen haud leue patrum
<verg. aene. 11.689>	Manibus hoc referes, telo cecidisse Camillae."
<verg. aene. 11.690>	Protinus Orsilochum et Buten, duo maxima Teucrum
<verg. aene. 11.691>	Corpora: sed Buten auersum cuspide fixit
<verg. aene. 11.692>	Loricam galeamque inter, qua colla sedentis
<verg. aene. 11.693>	Lucent et laeuo dependet parma lacerto;
<verg. aene. 11.694>	Orsilochum fugiens magnumque agitata per orbem
<verg. aene. 11.695>	Eludit gyro interior sequiturque sequentem;
<verg. aene. 11.696>	Tum ualidam perque arma uiro perque ossa securim
<verg. aene. 11.697>	Altior exsurgens oranti et multa precanti
<verg. aene. 11.698>	Congeminat; uulnus calido rigat ora cerebro.
<verg. aene. 11.699>	Incidit huic subitoque aspectu territus haesit
<verg. aene. 11.700>	Appenninicolae bellator filius Auni,
<verg. aene. 11.701>	Haud Ligurum extremus, dum fallere fata sinebant.
<verg. aene. 11.702>	Isque ubi se nullo iam cursu euadere pugnae
<verg. aene. 11.703>	Posse neque instantem reginam auertere cernit,
<verg. aene. 11.704>	Consilio uersare dolos ingressus et astu
<verg. aene. 11.705>	Incipit haec: "quid tam egregium, si femina forti
<verg. aene. 11.706>	Fidis equo? dimitte fugam et te comminus aequo
<verg. aene. 11.707>	Mecum crede solo pugnaeque accinge pedestri:
<verg. aene. 11.708>	Iam nosces uentosa ferat cui gloria fraudem."
<verg. aene. 11.709>	Dixit, at illa furens acrique accensa dolore
<verg. aene. 11.710>	Tradit equum comiti paribusque resistit in armis
<verg. aene. 11.711>	Ense pedes nudo puraque interrita parma.
<verg. aene. 11.712>	At iuuenis uicisse dolo ratus auolat ipse
<verg. aene. 11.713>	(Haud mora) conuersisque fugax aufertur habenis
<verg. aene. 11.714>	Quadripedemque citum ferrata calce fatigat.
<verg. aene. 11.715>	"Vane Ligus frustraque animis elate superbis,
<verg. aene. 11.716>	Nequiquam patrias temptasti lubricus artis,
<verg. aene. 11.717>	Nec fraus te incolumem fallaci perferet Auno."
<verg. aene. 11.718>	Haec fatur uirgo, et pernicibus ignea plantis
<verg. aene. 11.719>	Transit equum cursu frenisque aduersa prehensis
<verg. aene. 11.720>	Congreditur poenasque inimico ex sanguine sumit:
<verg. aene. 11.721>	Quam facile accipiter saxo sacer ales ab alto
<verg. aene. 11.722>	Consequitur pinnis sublimem in nube columbam
<verg. aene. 11.723>	Comprensamque tenet pedibusque euiscerat uncis;
<verg. aene. 11.724>	Tum cruor et uulsae labuntur ab aethere plumae.
<verg. aene. 11.725>	At non haec nullis hominum sator atque deorum
<verg. aene. 11.726>	Obseruans oculis summo sedet altus Olympo.
<verg. aene. 11.727>	Tyrrhenum genitor Tarchonem in proelia saeua
<verg. aene. 11.728>	Suscitat et stimulis haud mollibus inicit iras.
<verg. aene. 11.729>	Ergo inter caedes cedentiaque agmina Tarchon
<verg. aene. 11.730>	Fertur equo uariisque instigat uocibus alas
<verg. aene. 11.731>	Nomine quemque uocans, reficitque in proelia pulsos.
<verg. aene. 11.732>	"Quis metus, o numquam dolituri, o semper inertes
<verg. aene. 11.733>	Tyrrheni, quae tanta animis ignauia uenit?
<verg. aene. 11.734>	Femina palantis agit atque haec agmina uertit!
<verg. aene. 11.735>	Quo ferrum quidue haec gerimus tela irrita dextris?
<verg. aene. 11.736>	At non in Venerem segnes nocturnaque bella,
<verg. aene. 11.737>	Aut ubi curua choros indixit tibia Bacchi.
<verg. aene. 11.738>	Exspectate dapes et plenae pocula mensae
<verg. aene. 11.739>	(Hic amor, hoc studium) dum sacra secundus haruspex
<verg. aene. 11.740>	Nuntiet ac lucos uocet hostia pinguis in altos!"
<verg. aene. 11.741>	Haec effatus equum in medios moriturus et ipse
<verg. aene. 11.742>	Concitat, et Venulo aduersum se turbidus infert
<verg. aene. 11.743>	Dereptumque ab equo dextra complectitur hostem
<verg. aene. 11.744>	Et gremium ante suum multa ui concitus aufert.
<verg. aene. 11.745>	Tollitur in caelum clamor cunctique Latini
<verg. aene. 11.746>	Conuertere oculos. uolat igneus aequore Tarchon
<verg. aene. 11.747>	Arma uirumque ferens; tum summa ipsius ab hasta
<verg. aene. 11.748>	Defringit ferrum et partis rimatur apertas,
<verg. aene. 11.749>	Qua uulnus letale ferat; contra ille repugnans
<verg. aene. 11.750>	Sustinet a iugulo dextram et uim uiribus exit.
<verg. aene. 11.751>	Vtque uolans alte raptum cum fulua draconem
<verg. aene. 11.752>	Fert aquila implicuitque pedes atque unguibus haesit,
<verg. aene. 11.753>	Saucius at serpens sinuosa uolumina uersat
<verg. aene. 11.754>	Arrectisque horret squamis et sibilat ore
<verg. aene. 11.755>	Arduus insurgens, illa haud minus urget obunco
<verg. aene. 11.756>	Luctantem rostro, simul aethera uerberat alis:
<verg. aene. 11.757>	Haud aliter praedam Tiburtum ex agmine Tarchon
<verg. aene. 11.758>	Portat ouans. ducis exemplum euentumque secuti
<verg. aene. 11.759>	Maeonidae incurrunt. tum fatis debitus Arruns
<verg. aene. 11.760>	Velocem iaculo et multa prior arte Camillam
<verg. aene. 11.761>	Circuit, et quae sit fortuna facillima temptat.
<verg. aene. 11.762>	Qua se cumque furens medio tulit agmine uirgo,
<verg. aene. 11.763>	Hac Arruns subit et tacitus uestigia lustrat;
<verg. aene. 11.764>	Qua uictrix redit illa pedemque ex hoste reportat,
<verg. aene. 11.765>	Hac iuuenis furtim celeris detorquet habenas.
<verg. aene. 11.766>	Hos aditus iamque hos aditus omnemque pererrat
<verg. aene. 11.767>	Vndique circuitum et certam quatit improbus hastam.
<verg. aene. 11.768>	Forte sacer Cybelo Chloreus olimque sacerdos
<verg. aene. 11.769>	Insignis longe Phrygiis fulgebat in armis
<verg. aene. 11.770>	Spumantemque agitabat equum, quem pellis aenis
<verg. aene. 11.771>	In plumam squamis auro conserta tegebat.
<verg. aene. 11.772>	Ipse peregrina ferrugine clarus et ostro
<verg. aene. 11.773>	Spicula torquebat Lycio Gortynia cornu;
<verg. aene. 11.774>	Aureus ex umeris erat arcus et aurea uati
<verg. aene. 11.775>	Cassida; tum croceam chlamydemque sinusque crepantis
<verg. aene. 11.776>	Carbaseos fuluo in nodum collegerat auro,
<verg. aene. 11.777>	Pictus acu tunicas et barbara tegmina crurum.
<verg. aene. 11.778>	Hunc uirgo, siue ut templis praefigeret arma
<verg. aene. 11.779>	Troia, captiuo siue ut se ferret in auro
<verg. aene. 11.780>	Venatrix, unum ex omni certamine pugnae
<verg. aene. 11.781>	Caeca sequebatur totumque incauta per agmen
<verg. aene. 11.782>	Femineo praedae et spoliorum ardebat amore,
<verg. aene. 11.783>	Telum ex insidiis cum tandem tempore capto
<verg. aene. 11.784>	Concitat et superos Arruns sic uoce precatur:
<verg. aene. 11.785>	"Summe deum, sancti custos Soractis Apollo,
<verg. aene. 11.786>	Quem primi colimus, cui pineus ardor aceruo
<verg. aene. 11.787>	Pascitur, et medium freti pietate per ignem
<verg. aene. 11.788>	Cultores multa premimus uestigia pruna,
<verg. aene. 11.789>	Da, pater, hoc nostris aboleri dedecus armis,
<verg. aene. 11.790>	Omnipotens. non exuuias pulsaeue tropaeum
<verg. aene. 11.791>	Virginis aut spolia ulla peto, mihi cetera laudem
<verg. aene. 11.792>	Facta ferent; haec dira meo dum uulnere pestis
<verg. aene. 11.793>	Pulsa cadat, patrias remeabo inglorius urbes."
<verg. aene. 11.794>	Audiit et uoti Phoebus succedere partem
<verg. aene. 11.795>	Mente dedit, partem uolucris dispersit in auras:
<verg. aene. 11.796>	Sterneret ut subita turbatam morte Camillam
<verg. aene. 11.797>	Adnuit oranti; reducem ut patria alta uideret
<verg. aene. 11.798>	Non dedit, inque Notos uocem uertere procellae.
<verg. aene. 11.799>	Ergo ut missa manu sonitum dedit hasta per auras,
<verg. aene. 11.800>	Conuertere animos acris oculosque tulere
<verg. aene. 11.801>	Cuncti ad reginam Volsci. nihil ipsa nec aurae
<verg. aene. 11.802>	Nec sonitus memor aut uenientis ab aethere teli,
<verg. aene. 11.803>	Hasta sub exsertam donec perlata papillam
<verg. aene. 11.804>	Haesit uirgineumque alte bibit acta cruorem.
<verg. aene. 11.805>	Concurrunt trepidae comites dominamque ruentem
<verg. aene. 11.806>	Suscipiunt. fugit ante omnis exterritus Arruns
<verg. aene. 11.807>	Laetitia mixtoque metu, nec iam amplius hastae
<verg. aene. 11.808>	Credere nec telis occurrere uirginis audet.
<verg. aene. 11.809>	Ac uelut ille, prius quam tela inimica sequantur,
<verg. aene. 11.810>	Continuo in montis sese auius abdidit altos
<verg. aene. 11.811>	Occiso pastore lupus magnoue iuuenco,
<verg. aene. 11.812>	Conscius audacis facti, caudamque remulcens
<verg. aene. 11.813>	Subiecit pauitantem utero siluasque petiuit:
<verg. aene. 11.814>	Haud secus ex oculis se turbidus abstulit Arruns
<verg. aene. 11.815>	Contentusque fuga mediis se immiscuit armis.
<verg. aene. 11.816>	Illa manu moriens telum trahit, ossa sed inter
<verg. aene. 11.817>	Ferreus ad costas alto stat uulnere mucro.
<verg. aene. 11.818>	Labitur exsanguis, labuntur frigida leto
<verg. aene. 11.819>	Lumina, purpureus quondam color ora reliquit.
<verg. aene. 11.820>	Tum sic exspirans Accam ex aequalibus unam
<verg. aene. 11.821>	Alloquitur fida ante alias, quae sola Camillae
<verg. aene. 11.822>	Quicum partiri curas, atque haec ita fatur:
<verg. aene. 11.823>	"Hactenus, Acca soror, potui: nunc uulnus acerbum
<verg. aene. 11.824>	Conficit, et tenebris nigrescunt omnia circum.
<verg. aene. 11.825>	Effuge et haec Turno mandata nouissima perfer:
<verg. aene. 11.826>	Succedat pugnae Troianosque arceat urbi.
<verg. aene. 11.827>	Iamque uale." simul his dictis linquebat habenas
<verg. aene. 11.828>	Ad terram non sponte fluens. tum frigida toto
<verg. aene. 11.829>	Paulatim exsoluit se corpore, lentaque colla
<verg. aene. 11.830>	Et captum leto posuit caput, arma relinquunt,
<verg. aene. 11.831>	Vitaque cum gemitu fugit indignata sub umbras.
<verg. aene. 11.832>	Tum uero immensus surgens ferit aurea clamor
<verg. aene. 11.833>	Sidera: deiecta crudescit pugna Camilla;
<verg. aene. 11.834>	Incurrunt densi simul omnis copia Teucrum
<verg. aene. 11.835>	Tyrrhenique duces Euandrique Arcades alae.
<verg. aene. 11.836>	At Triuiae custos iamdudum in montibus Opis
<verg. aene. 11.837>	Alta sedet summis spectatque interrita pugnas.
<verg. aene. 11.838>	Vtque procul medio iuuenum in clamore furentum
<verg. aene. 11.839>	Prospexit tristi mulcatam morte Camillam,
<verg. aene. 11.840>	Ingemuitque deditque has imo pectore uoces:
<verg. aene. 11.841>	"Heu nimium, uirgo, nimium crudele luisti
<verg. aene. 11.842>	Supplicium Teucros conata lacessere bello!
<verg. aene. 11.843>	Nec tibi desertae in dumis coluisse Dianam
<verg. aene. 11.844>	Profuit aut nostras umero gessisse pharetras.
<verg. aene. 11.845>	Non tamen indecorem tua te regina reliquit
<verg. aene. 11.846>	Extrema iam in morte, neque hoc sine nomine letum
<verg. aene. 11.847>	Per gentis erit aut famam patieris inultae.
<verg. aene. 11.848>	Nam quicumque tuum uiolauit uulnere corpus
<verg. aene. 11.849>	Morte luet merita." fuit ingens monte sub alto
<verg. aene. 11.850>	Regis Dercenni terreno ex aggere bustum
<verg. aene. 11.851>	Antiqui Laurentis opacaque ilice tectum;
<verg. aene. 11.852>	Hic dea se primum rapido pulcherrima nisu
<verg. aene. 11.853>	Sistit et Arruntem tumulo speculatur ab alto.
<verg. aene. 11.854>	Vt uidit laetantem animis ac uana tumentem,
<verg. aene. 11.855>	"Cur" inquit "diuersus abis? huc derige gressum,
<verg. aene. 11.856>	Huc periture ueni, capias ut digna Camillae
<verg. aene. 11.857>	Praemia. tune etiam telis moriere Dianae?"
<verg. aene. 11.858>	Dixit, et aurata uolucrem Threissa sagittam
<verg. aene. 11.859>	Deprompsit pharetra cornuque infensa tetendit
<verg. aene. 11.860>	Et duxit longe, donec curuata coirent
<verg. aene. 11.861>	Inter se capita et manibus iam tangeret aequis,
<verg. aene. 11.862>	Laeua aciem ferri, dextra neruoque papillam.
<verg. aene. 11.863>	Extemplo teli stridorem aurasque sonantis
<verg. aene. 11.864>	Audiit una Arruns haesitque in corpore ferrum.
<verg. aene. 11.865>	Illum exspirantem socii atque extrema gementem
<verg. aene. 11.866>	Obliti ignoto camporum in puluere linquunt;
<verg. aene. 11.867>	Opis ad aetherium pinnis aufertur Olympum.
<verg. aene. 11.868>	Prima fugit domina amissa leuis ala Camillae,
<verg. aene. 11.869>	Turbati fugiunt Rutuli, fugit acer Atinas,
<verg. aene. 11.870>	Disiectique duces desolatique manipli
<verg. aene. 11.871>	Tuta petunt et equis auersi ad moenia tendunt.
<verg. aene. 11.872>	Nec quisquam instantis Teucros letumque ferentis
<verg. aene. 11.873>	Sustentare ualet telis aut sistere contra,
<verg. aene. 11.874>	Sed laxos referunt umeris languentibus arcus,
<verg. aene. 11.875>	Quadripedoque putrem cursu quatit ungula campum.
<verg. aene. 11.876>	Voluitur ad muros caligine turbidus atra
<verg. aene. 11.877>	Puluis, et e speculis percussae pectora matres
<verg. aene. 11.878>	Femineum clamorem ad caeli sidera tollunt.
<verg. aene. 11.879>	Qui cursu portas primi irrupere patentis,
<verg. aene. 11.880>	Hos inimica super mixto premit agmine turba,
<verg. aene. 11.881>	Nec miseram effugiunt mortem, sed limine in ipso,
<verg. aene. 11.882>	Moenibus in patriis atque inter tuta domorum
<verg. aene. 11.883>	Confixi exspirant animas. pars claudere portas,
<verg. aene. 11.884>	Nec sociis aperire uiam nec moenibus audent
<verg. aene. 11.885>	Accipere orantis, oriturque miserrima caedes
<verg. aene. 11.886>	Defendentum armis aditus inque arma ruentum.
<verg. aene. 11.887>	Exclusi ante oculos lacrimantumque ora parentum
<verg. aene. 11.888>	Pars in praecipitis fossas urgente ruina
<verg. aene. 11.889>	Voluitur, immissis pars caeca et concita frenis
<verg. aene. 11.890>	Arietat in portas et duros obice postis.
<verg. aene. 11.891>	Ipsae de muris summo certamine matres
<verg. aene. 11.892>	(Monstrat amor uerus patriae, ut uidere Camillam)
<verg. aene. 11.893>	Tela manu trepidae iaciunt ac robore duro
<verg. aene. 11.894>	Stipitibus ferrum sudibusque imitantur obustis
<verg. aene. 11.895>	Praecipites, primaeque mori pro moenibus ardent.
<verg. aene. 11.896>	Interea Turnum in siluis saeuissimus implet
<verg. aene. 11.897>	Nuntius et iuueni ingentem fert Acca tumultum:
<verg. aene. 11.898>	Deletas Volscorum acies, cecidisse Camillam,
<verg. aene. 11.899>	Ingruere infensos hostis et Marte secundo
<verg. aene. 11.900>	Omnia corripuisse, metum iam ad moenia ferri.
<verg. aene. 11.901>	Ille furens (et saeua Iouis sic numina pellunt)
<verg. aene. 11.902>	Deserit obsessos collis, nemora aspera linquit.
<verg. aene. 11.903>	Vix e conspectu exierat campumque tenebat,
<verg. aene. 11.904>	Cum pater Aeneas saltus ingressus apertos
<verg. aene. 11.905>	Exsuperatque iugum siluaque euadit opaca.
<verg. aene. 11.906>	Sic ambo ad muros rapidi totoque feruntur
<verg. aene. 11.907>	Agmine nec longis inter se passibus absunt;
<verg. aene. 11.908>	Ac simul Aeneas fumantis puluere campos
<verg. aene. 11.909>	Prospexit longe Laurentiaque agmina uidit,
<verg. aene. 11.910>	Et saeuum Aenean agnouit Turnus in armis
<verg. aene. 11.911>	Aduentumque pedum flatusque audiuit equorum.
<verg. aene. 11.912>	Continuoque ineant pugnas et proelia temptent,
<verg. aene. 11.913>	Ni roseus fessos iam gurgite Phoebus Hibero
<verg. aene. 11.914>	Tingat equos noctemque die labente reducat.
<verg. aene. 11.915>	Considunt castris ante urbem et moenia uallant.
<verg. aene. 12.1>	Turnus ut infractos aduerso Marte Latinos
<verg. aene. 12.2>	Defecisse uidet, sua nunc promissa reposci,
<verg. aene. 12.3>	Se signari oculis, ultro implacabilis ardet
<verg. aene. 12.4>	Attollitque animos. Poenorum qualis in aruis
<verg. aene. 12.5>	Saucius ille graui uenantum uulnere pectus
<verg. aene. 12.6>	Tum demum mouet arma leo, gaudetque comantis
<verg. aene. 12.7>	Excutiens ceruice toros fixumque latronis
<verg. aene. 12.8>	Impauidus frangit telum et fremit ore cruento:
<verg. aene. 12.9>	Haud secus accenso gliscit uiolentia Turno.
<verg. aene. 12.10>	Tum sic affatur regem atque ita turbidus infit:
<verg. aene. 12.11>	"Nulla mora in Turno; nihil est quod dicta retractent
<verg. aene. 12.12>	Ignaui Aeneadae, nec quae pepigere recusent.
<verg. aene. 12.13>	Congredior. fer sacra, pater, et concipe foedus.
<verg. aene. 12.14>	Aut hac Dardanium dextra sub Tartara mittam,
<verg. aene. 12.15>	Desertorem Asiae (sedeant spectentque Latini),
<verg. aene. 12.16>	Et solus ferro crimen commune refellam,
<verg. aene. 12.17>	Aut habeat uictos, cedat Lauinia coniunx."
<verg. aene. 12.18>	Olli sedato respondit corde Latinus:
<verg. aene. 12.19>	"O praestans animi iuuenis, quantum ipse feroci
<verg. aene. 12.20>	Virtute exsuperas, tanto me impensius aequum est
<verg. aene. 12.21>	Consulere atque omnis metuentem expendere casus.
<verg. aene. 12.22>	Sunt tibi regna patris Dauni, sunt oppida capta
<verg. aene. 12.23>	Multa manu, nec non aurumque animusque Latinost;
<verg. aene. 12.24>	Sunt aliae innuptae Latio et Laurentibus aruis,
<verg. aene. 12.25>	Nec genus indecores. sine me haec haud mollia fatu
<verg. aene. 12.26>	Sublatis aperire dolis, simul hoc animo hauri:
<verg. aene. 12.27>	Me natam nulli ueterum sociare procorum
<verg. aene. 12.28>	Fas erat, idque omnes diuique hominesque canebant.
<verg. aene. 12.29>	Victus amore tui, cognato sanguine uictus
<verg. aene. 12.30>	Coniugis et maestae lacrimis, uincla omnia rupi:
<verg. aene. 12.31>	Promissam eripui genero, arma impia sumpsi.
<verg. aene. 12.32>	Ex illo qui me casus, quae, Turne, sequantur
<verg. aene. 12.33>	Bella, uides, quantos primus patiare labores.
<verg. aene. 12.34>	Bis magna uicti pugna uix urbe tuemur
<verg. aene. 12.35>	Spes Italas; recalent nostro Tiberina fluenta
<verg. aene. 12.36>	Sanguine adhuc campique ingentes ossibus albent.
<verg. aene. 12.37>	Quo referor totiens? quae mentem insania mutat?
<verg. aene. 12.38>	Si Turno exstincto socios sum ascire paratus,
<verg. aene. 12.39>	Cur non incolumi potius certamina tollo?
<verg. aene. 12.40>	Quid consanguinei Rutuli, quid cetera dicet
<verg. aene. 12.41>	Italia, ad mortem si te (fors dicta refutet!)
<verg. aene. 12.42>	Prodiderim, natam et conubia nostra petentem?
<verg. aene. 12.43>	Respice res bello uarias, miserere parentis
<verg. aene. 12.44>	Longaeui, quem nunc maestum patria Ardea longe
<verg. aene. 12.45>	Diuidit." haudquaquam dictis uiolentia Turni
<verg. aene. 12.46>	Flectitur; exsuperat magis aegrescitque medendo.
<verg. aene. 12.47>	Vt primum fari potuit, sic institit ore:
<verg. aene. 12.48>	"Quam pro me curam geris, hanc precor, optime, pro me
<verg. aene. 12.49>	Deponas letumque sinas pro laude pacisci.
<verg. aene. 12.50>	Et nos tela, pater, ferrumque haud debile dextra
<verg. aene. 12.51>	Spargimus, et nostro sequitur de uulnere sanguis.
<verg. aene. 12.52>	Longe illi dea mater erit, quae nube fugacem
<verg. aene. 12.53>	Feminea tegat et uanis sese occulat umbris."
<verg. aene. 12.54>	At regina noua pugnae conterrita sorte
<verg. aene. 12.55>	Flebat et ardentem generum moritura tenebat:
<verg. aene. 12.56>	"Turne, per has ego te lacrimas, per si quis Amatae
<verg. aene. 12.57>	Tangit honos animum (spes tu nunc una, senectae
<verg. aene. 12.58>	Tu requies miserae, decus imperiumque Latini
<verg. aene. 12.59>	Te penes, in te omnis domus inclinata recumbit),
<verg. aene. 12.60>	Vnum oro: desiste manum committere Teucris.
<verg. aene. 12.61>	Qui te cumque manent isto certamine casus
<verg. aene. 12.62>	Et me, Turne, manent; simul haec inuisa relinquam
<verg. aene. 12.63>	Lumina nec generum Aenean captiua uidebo."
<verg. aene. 12.64>	Accepit uocem lacrimis Lauinia matris
<verg. aene. 12.65>	Flagrantis perfusa genas, cui plurimus ignem
<verg. aene. 12.66>	Subiecit rubor et calefacta per ora cucurrit.
<verg. aene. 12.67>	Indum sanguineo ueluti uiolauerit ostro
<verg. aene. 12.68>	Si quis ebur aut mixta rubent ubi lilia multa
<verg. aene. 12.69>	Alba rosa: talis uirgo dabat ore colores.
<verg. aene. 12.70>	Illum turbat amor figitque in uirgine uultus.
<verg. aene. 12.71>	Ardet in arma magis paucisque affatur Amatam:
<verg. aene. 12.72>	"Ne, quaeso, ne me lacrimis neue omine tanto
<verg. aene. 12.73>	Prosequere in duri certamina Martis euntem,
<verg. aene. 12.74>	O mater; neque enim Turno mora libera mortis.
<verg. aene. 12.75>	Nuntius haec, Idmon, Phrygio mea dicta tyranno
<verg. aene. 12.76>	Haud placitura refer: cum primum crastina caelo
<verg. aene. 12.77>	Puniceis inuecta rotis Aurora rubebit,
<verg. aene. 12.78>	Non Teucros agat in Rutulos; Teucrum arma quiescant
<verg. aene. 12.79>	Et Rutuli: nostro dirimamus sanguine bellum;
<verg. aene. 12.80>	Illo quaeratur coniunx Lauinia campo."
<verg. aene. 12.81>	Haec ubi dicta dedit rapidusque in tecta recessit,
<verg. aene. 12.82>	Poscit equos gaudetque tuens ante ora frementis,
<verg. aene. 12.83>	Pilumno quos ipsa decus dedit Orithyia,
<verg. aene. 12.84>	Qui candore niues anteirent, cursibus auras.
<verg. aene. 12.85>	Circumstant properi aurigae manibusque lacessunt
<verg. aene. 12.86>	Pectora plausa cauis et colla comantia pectunt.
<verg. aene. 12.87>	Ipse dehinc auro squalentem alboque orichalco
<verg. aene. 12.88>	Circumdat loricam umeris, simul aptat habendo
<verg. aene. 12.89>	Ensemque clipeumque et rubrae cornua cristae,
<verg. aene. 12.90>	Ensem quem Dauno ignipotens deus ipse parenti
<verg. aene. 12.91>	Fecerat et Stygia candentem tinxerat unda.
<verg. aene. 12.92>	Exim quae mediis ingenti adnixa columnae
<verg. aene. 12.93>	Aedibus astabat, ualidam ui corripit hastam,
<verg. aene. 12.94>	Actoris Aurunci spolium, quassatque trementem
<verg. aene. 12.95>	Vociferans: "nunc, o numquam frustrata uocatus
<verg. aene. 12.96>	Hasta meos, nunc tempus adest: te maximus Actor,
<verg. aene. 12.97>	Te Turni nunc dextra gerit; da sternere corpus
<verg. aene. 12.98>	Loricamque manu ualida lacerare reuulsam
<verg. aene. 12.99>	Semiuiri Phrygis et foedare in puluere crinis
<verg. aene. 12.100>	Vibratos calido ferro murraque madentis."
<verg. aene. 12.101>	His agitur furiis, totoque ardentis ab ore
<verg. aene. 12.102>	Scintillae absistunt, oculis micat acribus ignis:
<verg. aene. 12.103>	Mugitus ueluti cum prima in proelia taurus
<verg. aene. 12.104>	Terrificos ciet aut irasci in cornua temptat
<verg. aene. 12.105>	Arboris obnixus trunco, uentosque lacessit
<verg. aene. 12.106>	Ictibus aut sparsa ad pugnam proludit harena.
<verg. aene. 12.107>	Nec minus interea maternis saeuus in armis
<verg. aene. 12.108>	Aeneas acuit Martem et se suscitat ira,
<verg. aene. 12.109>	Oblato gaudens componi foedere bellum.
<verg. aene. 12.110>	Tum socios maestique metum solatur Iuli
<verg. aene. 12.111>	Fata docens, regique iubet responsa Latino
<verg. aene. 12.112>	Certa referre uiros et pacis dicere leges.
<verg. aene. 12.113>	Postera uix summos spargebat lumine montis
<verg. aene. 12.114>	Orta dies, cum primum alto se gurgite tollunt
<verg. aene. 12.115>	Solis equi lucemque elatis naribus efflant:
<verg. aene. 12.116>	Campum ad certamen magnae sub moenibus urbis
<verg. aene. 12.117>	Dimensi Rutulique uiri Teucrique parabant
<verg. aene. 12.118>	In medioque focos et dis communibus aras
<verg. aene. 12.119>	Gramineas. alii fontemque ignemque ferebant
<verg. aene. 12.120>	Velati limo et uerbena tempora uincti.
<verg. aene. 12.121>	Procedit legio Ausonidum, pilataque plenis
<verg. aene. 12.122>	Agmina se fundunt portis. hinc Troius omnis
<verg. aene. 12.123>	Tyrrhenusque ruit uariis exercitus armis,
<verg. aene. 12.124>	Haud secus instructi ferro quam si aspera Martis
<verg. aene. 12.125>	Pugna uocet. nec non mediis in milibus ipsi
<verg. aene. 12.126>	Ductores auro uolitant ostroque superbi,
<verg. aene. 12.127>	Et genus Assaraci Mnestheus et fortis Asilas
<verg. aene. 12.128>	Et Messapus equum domitor, Neptunia proles.
<verg. aene. 12.129>	Vtque dato signo spatia in sua quisque recessit,
<verg. aene. 12.130>	Defigunt telluri hastas et scuta reclinant.
<verg. aene. 12.131>	Tum studio effusae matres et uulgus inermum
<verg. aene. 12.132>	Inualidique senes turris ac tecta domorum
<verg. aene. 12.133>	Obsedere, alii portis sublimibus astant.
<verg. aene. 12.134>	At Iuno e summo, qui nunc Albanus habetur
<verg. aene. 12.135>	(Tum neque nomen erat neque honos aut gloria monti),
<verg. aene. 12.136>	Prospiciens tumulo campum aspectabat et ambas
<verg. aene. 12.137>	Laurentum Troumque acies urbemque Latini.
<verg. aene. 12.138>	Extemplo Turni sic est affata sororem
<verg. aene. 12.139>	Diua deam, stagnis quae fluminibusque sonoris
<verg. aene. 12.140>	Praesidet (hunc illi rex aetheris altus honorem
<verg. aene. 12.141>	Iuppiter erepta pro uirginitate sacrauit):
<verg. aene. 12.142>	"Nympha, decus fluuiorum, animo gratissima nostro,
<verg. aene. 12.143>	Scis ut te cunctis unam, quaecumque Latinae
<verg. aene. 12.144>	Magnanimi Iouis ingratum ascendere cubile,
<verg. aene. 12.145>	Praetulerim caelique libens in parte locarim:
<verg. aene. 12.146>	Disce tuum, ne me incuses, Iuturna, dolorem.
<verg. aene. 12.147>	Qua uisa est Fortuna pati Parcaeque sinebant
<verg. aene. 12.148>	Cedere res Latio, Turnum et tua moenia texi:
<verg. aene. 12.149>	Nunc iuuenem imparibus uideo concurrere fatis,
<verg. aene. 12.150>	Parcarumque dies et uis inimica propinquat.
<verg. aene. 12.151>	Non pugnam aspicere hanc oculis, non foedera possum.
<verg. aene. 12.152>	Tu pro germano si quid praesentius audes,
<verg. aene. 12.153>	Perge; decet. forsan miseros meliora sequentur."
<verg. aene. 12.154>	Vix ea, cum lacrimas oculis Iuturna profundit
<verg. aene. 12.155>	Terque quaterque manu pectus percussit honestum.
<verg. aene. 12.156>	"Non lacrimis hoc tempus" ait Saturnia Iuno;
<verg. aene. 12.157>	"Accelera et fratrem, si quis modus, eripe morti;
<verg. aene. 12.158>	Aut tu bella cie conceptumque excute foedus.
<verg. aene. 12.159>	Auctor ego audendi." sic exhortata reliquit
<verg. aene. 12.160>	Incertam et tristi turbatam uulnere mentis.
<verg. aene. 12.161>	Interea reges, ingenti mole Latinus
<verg. aene. 12.162>	Quadriiugo uehitur curru (cui tempora circum
<verg. aene. 12.163>	Aurati bis sex radii fulgentia cingunt,
<verg. aene. 12.164>	Solis aui specimen), bigis it Turnus in albis,
<verg. aene. 12.165>	Bina manu lato crispans hastilia ferro.
<verg. aene. 12.166>	Hinc pater Aeneas, Romanae stirpis origo,
<verg. aene. 12.167>	Sidereo flagrans clipeo et caelestibus armis
<verg. aene. 12.168>	Et iuxta Ascanius, magnae spes altera Romae,
<verg. aene. 12.169>	Procedunt castris, puraque in ueste sacerdos
<verg. aene. 12.170>	Saetigeri fetum suis intonsamque bidentem
<verg. aene. 12.171>	Attulit admouitque pecus flagrantibus aris.
<verg. aene. 12.172>	Illi ad surgentem conuersi lumina solem
<verg. aene. 12.173>	Dant fruges manibus salsas et tempora ferro
<verg. aene. 12.174>	Summa notant pecudum, paterisque altaria libant.
<verg. aene. 12.175>	Tum pius Aeneas stricto sic ense precatur:
<verg. aene. 12.176>	"Esto nunc Sol testis et haec mihi Terra uocanti,
<verg. aene. 12.177>	Quam propter tantos potui perferre labores,
<verg. aene. 12.178>	Et pater omnipotens et tu Saturnia coniunx,
<verg. aene. 12.179>	Iam melior, iam, diua, precor; tuque inclute Mauors,
<verg. aene. 12.180>	Cuncta tuo qui bella, pater, sub numine torques;
<verg. aene. 12.181>	Fontisque Fluuiosque uoco, quaeque aetheris alti
<verg. aene. 12.182>	Religio et quae caeruleo sunt numina ponto:
<verg. aene. 12.183>	Cesserit Ausonio si fors uictoria Turno,
<verg. aene. 12.184>	Conuenit Euandri uictos discedere ad urbem,
<verg. aene. 12.185>	Cedet Iulus agris, nec post arma ulla rebelles
<verg. aene. 12.186>	Aeneadae referent ferroue haec regna lacessent.
<verg. aene. 12.187>	Sin nostrum adnuerit nobis Victoria Martem
<verg. aene. 12.188>	(Vt potius reor et potius di numine firment),
<verg. aene. 12.189>	Non ego nec Teucris Italos parere iubebo
<verg. aene. 12.190>	Nec mihi regna peto: paribus se legibus ambae
<verg. aene. 12.191>	Inuictae gentes aeterna in foedera mittant.
<verg. aene. 12.192>	Sacra deosque dabo; socer arma Latinus habeto,
<verg. aene. 12.193>	Imperium sollemne socer; mihi moenia Teucri
<verg. aene. 12.194>	Constituent urbique dabit Lauinia nomen."
<verg. aene. 12.195>	Sic prior Aeneas, sequitur sic deinde Latinus
<verg. aene. 12.196>	Suspiciens caelum, tenditque ad sidera dextram:
<verg. aene. 12.197>	"Haec eadem, Aenea, terram, mare, sidera, iuro
<verg. aene. 12.198>	Latonaeque genus duplex Ianumque bifrontem,
<verg. aene. 12.199>	Vimque deum infernam et duri sacraria Ditis;
<verg. aene. 12.200>	Audiat haec genitor qui foedera fulmine sancit.
<verg. aene. 12.201>	Tango aras, medios ignis et numina testor:
<verg. aene. 12.202>	Nulla dies pacem hanc Italis nec foedera rumpet,
<verg. aene. 12.203>	Quo res cumque cadent; nec me uis ulla uolentem
<verg. aene. 12.204>	Auertet, non, si tellurem effundat in undas
<verg. aene. 12.205>	Diluuio miscens caelumque in Tartara soluat,
<verg. aene. 12.206>	Vt sceptrum hoc" (dextra sceptrum nam forte gerebat)
<verg. aene. 12.207>	"Numquam fronde leui fundet uirgulta nec umbras,
<verg. aene. 12.208>	Cum semel in siluis imo de stirpe recisum
<verg. aene. 12.209>	Matre caret posuitque comas et bracchia ferro
<verg. aene. 12.210>	Olim arbos, nunc artificis manus aere decoro
<verg. aene. 12.211>	Inclusit patribusque dedit gestare Latinis."
<verg. aene. 12.212>	Talibus inter se firmabant foedera dictis
<verg. aene. 12.213>	Conspectu in medio procerum. tum rite sacratas
<verg. aene. 12.214>	In flammam iugulant pecudes et uiscera uiuis
<verg. aene. 12.215>	Eripiunt, cumulantque oneratis lancibus aras.
<verg. aene. 12.216>	At uero Rutulis impar ea pugna uideri
<verg. aene. 12.217>	Iamdudum et uario misceri pectora motu,
<verg. aene. 12.218>	Tum magis ut propius cernunt non uiribus aequis.
<verg. aene. 12.219>	Adiuuat incessu tacito progressus et aram
<verg. aene. 12.220>	Suppliciter uenerans demisso lumine Turnus
<verg. aene. 12.221>	Pubentesque genae et iuuenali in corpore pallor.
<verg. aene. 12.222>	Quem simul ac Iuturna soror crebrescere uidit
<verg. aene. 12.223>	Sermonem et uulgi uariare labantia corda,
<verg. aene. 12.224>	In medias acies formam adsimulata Camerti
<verg. aene. 12.225>	(Cui genus a proauis ingens clarumque paternae
<verg. aene. 12.226>	Nomen erat uirtutis, et ipse acerrimus armis)
<verg. aene. 12.227>	In medias dat sese acies haud nescia rerum
<verg. aene. 12.228>	Rumoresque serit uarios ac talia fatur:
<verg. aene. 12.229>	"Non pudet, o Rutuli, pro cunctis talibus unam
<verg. aene. 12.230>	Obiectare animam? numerone an uiribus aequi
<verg. aene. 12.231>	Non sumus? en, omnes et Troes et Arcades hi sunt,
<verg. aene. 12.232>	Fatalisque manus, infensa Etruria Turno.
<verg. aene. 12.233>	Vix hostem, alterni si congrediamur, habemus.
<verg. aene. 12.234>	Ille quidem ad superos, quorum se deuouet aris,
<verg. aene. 12.235>	Succedet fama uiuusque per ora feretur:
<verg. aene. 12.236>	Nos patria amissa dominis parere superbis
<verg. aene. 12.237>	Cogemur, qui nunc lenti consedimus aruis."
<verg. aene. 12.238>	Talibus incensa est iuuenum sententia dictis
<verg. aene. 12.239>	Iam magis atque magis, serpitque per agmina murmur:
<verg. aene. 12.240>	Ipsi Laurentes mutati ipsique Latini.
<verg. aene. 12.241>	Qui sibi iam requiem pugnae rebusque salutem
<verg. aene. 12.242>	Sperabant, nunc arma uolunt foedusque precantur
<verg. aene. 12.243>	Infectum et Turni sortem miserantur iniquam.
<verg. aene. 12.244>	His aliud maius Iuturna adiungit et alto
<verg. aene. 12.245>	Dat signum caelo, quo non praestantius ullum
<verg. aene. 12.246>	Turbauit mentes Italas monstroque fefellit.
<verg. aene. 12.247>	Namque uolans rubra fuluus acer ales in aethra
<verg. aene. 12.248>	Litoreas agitabat auis turbamque sonantem
<verg. aene. 12.249>	Agminis aligeri, subito cum lapsus ad undas
<verg. aene. 12.250>	Cycnum excellentem pedibus rapit improbus uncis.
<verg. aene. 12.251>	Arrexere animos Itali, cunctaeque uolucres
<verg. aene. 12.252>	Conuertunt clamore fugam (mirabile uisu),
<verg. aene. 12.253>	Aetheraque obscurant pinnis hostemque per auras
<verg. aene. 12.254>	Facta nube premunt, donec ui uictus et ipso
<verg. aene. 12.255>	Pondere defecit praedamque ex unguibus ales
<verg. aene. 12.256>	Proiecit fluuio, penitusque in nubila fugit.
<verg. aene. 12.257>	Tum uero augurium Rutuli clamore salutant
<verg. aene. 12.258>	Expediuntque manus, primusque Tolumnius augur
<verg. aene. 12.259>	"Hoc erat, hoc, uotis" inquit "quod saepe petiui.
<verg. aene. 12.260>	Accipio agnoscoque deos; me, me duce ferrum
<verg. aene. 12.261>	Corripite, o miseri, quos improbus aduena bello
<verg. aene. 12.262>	Territat inualidas ut auis, et litora uestra
<verg. aene. 12.263>	Vi populat. petet ille fugam penitusque profundo
<verg. aene. 12.264>	Vela dabit. uos unanimi densete cateruas
<verg. aene. 12.265>	Et regem uobis pugna defendite raptum."
<verg. aene. 12.266>	Dixit, et aduersos telum contorsit in hostis
<verg. aene. 12.267>	Procurrens; sonitum dat stridula cornus et auras
<verg. aene. 12.268>	Certa secat. simul hoc, simul ingens clamor et omnes
<verg. aene. 12.269>	Turbati cunei calefactaque corda tumultu.
<verg. aene. 12.270>	Hasta uolans, ut forte nouem pulcherrima fratrum
<verg. aene. 12.271>	Corpora constiterant contra, quos fida crearat
<verg. aene. 12.272>	Vna tot Arcadio coniunx Tyrrhena Gylippo,
<verg. aene. 12.273>	Horum unum ad medium, teritur qua sutilis aluo
<verg. aene. 12.274>	Balteus et laterum iuncturas fibula mordet,
<verg. aene. 12.275>	Egregium forma iuuenem et fulgentibus armis,
<verg. aene. 12.276>	Transadigit costas fuluaque effundit harena.
<verg. aene. 12.277>	At fratres, animosa phalanx accensaque luctu,
<verg. aene. 12.278>	Pars gladios stringunt manibus, pars missile ferrum
<verg. aene. 12.279>	Corripiunt caecique ruunt. quos agmina contra
<verg. aene. 12.280>	Procurrunt Laurentum, hinc densi rursus inundant
<verg. aene. 12.281>	Troes Agyllinique et pictis Arcades armis.
<verg. aene. 12.282>	Sic omnis amor unus habet decernere ferro.
<verg. aene. 12.283>	Diripuere aras, it toto turbida caelo
<verg. aene. 12.284>	Tempestas telorum ac ferreus ingruit imber,
<verg. aene. 12.285>	Craterasque focosque ferunt. fugit ipse Latinus
<verg. aene. 12.286>	Pulsatos referens infecto foedere diuos.
<verg. aene. 12.287>	Infrenant alii currus aut corpora saltu
<verg. aene. 12.288>	Subiciunt in equos et strictis ensibus adsunt.
<verg. aene. 12.289>	Messapus regem regisque insigne gerentem
<verg. aene. 12.290>	Tyrrhenum Aulesten, auidus confundere foedus,
<verg. aene. 12.291>	Aduerso proterret equo, ruit ille recedens
<verg. aene. 12.292>	Et miser oppositis a tergo inuoluitur aris
<verg. aene. 12.293>	In caput inque umeros. at feruidus aduolat hasta
<verg. aene. 12.294>	Messapus teloque orantem multa trabali
<verg. aene. 12.295>	Desuper altus equo grauiter ferit atque ita fatur:
<verg. aene. 12.296>	"Hoc habet, haec melior magnis data uictima diuis."
<verg. aene. 12.297>	Concurrunt Itali spoliantque calentia membra.
<verg. aene. 12.298>	Obuius ambustum torrem Corynaeus ab ara
<verg. aene. 12.299>	Corripit et uenienti Ebyso plagamque ferenti
<verg. aene. 12.300>	Occupat os flammis: olli ingens barba reluxit
<verg. aene. 12.301>	Nidoremque ambusta dedit. super ipse secutus
<verg. aene. 12.302>	Caesariem laeua turbati corripit hostis
<verg. aene. 12.303>	Impressoque genu nitens terrae applicat ipsum;
<verg. aene. 12.304>	Sic rigido latus ense ferit. Podalirius Alsum
<verg. aene. 12.305>	Pastorem primaque acie per tela ruentem
<verg. aene. 12.306>	Ense sequens nudo superimminet; ille securi
<verg. aene. 12.307>	Aduersi frontem mediam mentumque reducta
<verg. aene. 12.308>	Disicit et sparso late rigat arma cruore.
<verg. aene. 12.309>	Olli dura quies oculos et ferreus urget
<verg. aene. 12.310>	Somnus, in aeternam conduntur lumina noctem.
<verg. aene. 12.311>	At pius Aeneas dextram tendebat inermem
<verg. aene. 12.312>	Nudato capite atque suos clamore uocabat:
<verg. aene. 12.313>	"Quo ruitis? quaeue ista repens discordia surgit?
<verg. aene. 12.314>	O cohibete iras! ictum iam foedus et omnes
<verg. aene. 12.315>	Compositae leges, mihi ius concurrere soli,
<verg. aene. 12.316>	Me sinite atque auferte metus; ego foedera faxo
<verg. aene. 12.317>	Firma manu, Turnum debent haec iam mihi sacra."
<verg. aene. 12.318>	Has inter uoces, media inter talia uerba
<verg. aene. 12.319>	Ecce uiro stridens alis allapsa sagittast,
<verg. aene. 12.320>	Incertum qua pulsa manu, quo turbine adacta,
<verg. aene. 12.321>	Quis tantam Rutulis laudem, casusne deusne,
<verg. aene. 12.322>	Attulerit; pressa est insignis gloria facti,
<verg. aene. 12.323>	Nec sese Aeneae iactauit uulnere quisquam.
<verg. aene. 12.324>	Turnus ut Aenean cedentem ex agmine uidit
<verg. aene. 12.325>	Turbatosque duces, subita spe feruidus ardet;
<verg. aene. 12.326>	Poscit equos atque arma simul, saltuque superbus
<verg. aene. 12.327>	Emicat in currum et manibus molitur habenas.
<verg. aene. 12.328>	Multa uirum uolitans dat fortia corpora leto,
<verg. aene. 12.329>	Seminecis uoluit multos aut agmina curru
<verg. aene. 12.330>	Proterit aut raptas fugientibus ingerit hastas.
<verg. aene. 12.331>	Qualis apud gelidi cum flumina concitus Hebri
<verg. aene. 12.332>	Sanguineus Mauors clipeo increpat atque furentis
<verg. aene. 12.333>	Bella mouens immittit equos, illi aequore aperto
<verg. aene. 12.334>	Ante Notos Zephyrumque uolant, gemit ultima pulsu
<verg. aene. 12.335>	Thraca pedum circumque atrae Formidinis ora
<verg. aene. 12.336>	Iraeque Insidiaeque, dei comitatus, aguntur:
<verg. aene. 12.337>	Talis equos alacer media inter proelia Turnus
<verg. aene. 12.338>	Fumantis sudore quatit, miserabile caesis
<verg. aene. 12.339>	Hostibus insultans: spargit rapida ungula rores
<verg. aene. 12.340>	Sanguineos mixtaque cruor calcatur harena.
<verg. aene. 12.341>	Iamque neci Sthenelumque dedit Thamyrumque Pholumque,
<verg. aene. 12.342>	Hunc congressus et hunc, illum eminus; eminus ambo
<verg. aene. 12.343>	Imbrasidas, Glaucum atque Laden, quos Imbrasus ipse
<verg. aene. 12.344>	Nutrierat Lycia paribusque ornauerat armis
<verg. aene. 12.345>	Vel conferre manum uel equo praeuertere uentos.
<verg. aene. 12.346>	Parte alia media Eumedes in proelia fertur,
<verg. aene. 12.347>	Antiqui proles bello praeclara Dolonis,
<verg. aene. 12.348>	Nomine auum referens, animo manibusque parentem,
<verg. aene. 12.349>	Qui quondam, castra ut Danaum speculator adiret,
<verg. aene. 12.350>	Ausus Pelidae pretium sibi poscere currus;
<verg. aene. 12.351>	Illum Tydides alio pro talibus ausis
<verg. aene. 12.352>	Affecit pretio nec equis aspirat Achilli.
<verg. aene. 12.353>	Hunc procul ut campo Turnus prospexit aperto,
<verg. aene. 12.354>	Ante leui iaculo longum per inane secutus
<verg. aene. 12.355>	Sistit equos biiugis et curru desilit atque
<verg. aene. 12.356>	Semianimi lapsoque superuenit, et pede collo
<verg. aene. 12.357>	Impresso dextrae mucronem extorquet et alto
<verg. aene. 12.358>	Fulgentem tingit iugulo atque haec insuper addit:
<verg. aene. 12.359>	"En agros et, quam bello, Troiane, petisti,
<verg. aene. 12.360>	Hesperiam metire iacens: haec praemia, qui me
<verg. aene. 12.361>	Ferro ausi temptare, ferunt, sic moenia condunt."
<verg. aene. 12.362>	Huic comitem Asbyten coniecta cuspide mittit
<verg. aene. 12.363>	Chloreaque Sybarimque Daretaque Thersilochumque
<verg. aene. 12.364>	Et sternacis equi lapsum ceruice Thymoeten.
<verg. aene. 12.365>	Ac uelut Edoni Boreae cum spiritus alto
<verg. aene. 12.366>	Insonat Aegaeo sequiturque ad litora fluctus;
<verg. aene. 12.367>	Qua uenti incubuere, fugam dant nubila caelo:
<verg. aene. 12.368>	Sic Turno, quacumque uiam secat, agmina cedunt
<verg. aene. 12.369>	Conuersaeque ruunt acies; fert impetus ipsum
<verg. aene. 12.370>	Et cristam aduerso curru quatit aura uolantem.
<verg. aene. 12.371>	Non tulit instantem Phegeus animisque frementem,
<verg. aene. 12.372>	Obiecit sese ad currum et spumantia frenis
<verg. aene. 12.373>	Ora citatorum dextra detorsit equorum.
<verg. aene. 12.374>	Dum trahitur pendetque iugis, hunc lata retectum
<verg. aene. 12.375>	Lancea consequitur rumpitque infixa bilicem
<verg. aene. 12.376>	Loricam et summum degustat uulnere corpus.
<verg. aene. 12.377>	Ille tamen clipeo obiecto conuersus in hostem
<verg. aene. 12.378>	Ibat et auxilium ducto mucrone petebat,
<verg. aene. 12.379>	Cum rota praecipitem et procursu concitus axis
<verg. aene. 12.380>	Impulit effunditque solo, Turnusque secutus
<verg. aene. 12.381>	Imam inter galeam summi thoracis et oras
<verg. aene. 12.382>	Abstulit ense caput truncumque reliquit harenae.
<verg. aene. 12.383>	Atque ea dum campis uictor dat funera Turnus,
<verg. aene. 12.384>	Interea Aenean Mnestheus et fidus Achates
<verg. aene. 12.385>	Ascaniusque comes castris statuere cruentum
<verg. aene. 12.386>	Alternos longa nitentem cuspide gressus.
<verg. aene. 12.387>	Saeuit et infracta luctatur harundine telum
<verg. aene. 12.388>	Eripere auxilioque uiam, quae proxima, poscit:
<verg. aene. 12.389>	Ense secent lato uulnus telique latebras
<verg. aene. 12.390>	Rescindant penitus, seseque in bella remittant.
<verg. aene. 12.391>	Iamque aderat Phoebo ante alios dilectus Iapyx
<verg. aene. 12.392>	Iasides, acri quondam cui captus amore
<verg. aene. 12.393>	Ipse suas artis, sua munera, laetus Apollo
<verg. aene. 12.394>	Augurium citharamque dabat celerisque sagittas.
<verg. aene. 12.395>	Ille ut depositi proferret fata parentis,
<verg. aene. 12.396>	Scire potestates herbarum usumque medendi
<verg. aene. 12.397>	Maluit et mutas agitare inglorius artis.
<verg. aene. 12.398>	Stabat acerba fremens ingentem nixus in hastam
<verg. aene. 12.399>	Aeneas magno iuuenum et maerentis Iuli
<verg. aene. 12.400>	Concursu, lacrimis immobilis. ille retorto
<verg. aene. 12.401>	Paeonium in morem senior succinctus amictu
<verg. aene. 12.402>	Multa manu medica Phoebique potentibus herbis
<verg. aene. 12.403>	Nequiquam trepidat, nequiquam spicula dextra
<verg. aene. 12.404>	Sollicitat prensatque tenaci forcipe ferrum.
<verg. aene. 12.405>	Nulla uiam fortuna regit, nihil auctor Apollo
<verg. aene. 12.406>	Subuenit, et saeuus campis magis ac magis horror
<verg. aene. 12.407>	Crebrescit propiusque malum est. iam puluere caelum
<verg. aene. 12.408>	Stare uident: subeunt equites et spicula castris
<verg. aene. 12.409>	Densa cadunt mediis. it tristis ad aethera clamor
<verg. aene. 12.410>	Bellantum iuuenum et duro sub Marte cadentum.
<verg. aene. 12.411>	Hic Venus indigno nati concussa dolore
<verg. aene. 12.412>	Dictamnum genetrix Cretaea carpit ab Ida,
<verg. aene. 12.413>	Puberibus caulem foliis et flore comantem
<verg. aene. 12.414>	Purpureo; non illa feris incognita capris
<verg. aene. 12.415>	Gramina, cum tergo uolucres haesere sagittae.
<verg. aene. 12.416>	Hoc Venus obscuro faciem circumdata nimbo
<verg. aene. 12.417>	Detulit, hoc fusum labris splendentibus amnem
<verg. aene. 12.418>	Inficit occulte medicans, spargitque salubris
<verg. aene. 12.419>	Ambrosiae sucos et odoriferam panaceam.
<verg. aene. 12.420>	Fouit ea uulnus lympha longaeuus Iapyx
<verg. aene. 12.421>	Ignorans, subitoque omnis de corpore fugit
<verg. aene. 12.422>	Quippe dolor, omnis stetit imo uulnere sanguis.
<verg. aene. 12.423>	Iamque secuta manum nullo cogente sagitta
<verg. aene. 12.424>	Excidit, atque nouae rediere in pristina uires.
<verg. aene. 12.425>	"Arma citi properate uiro! quid statis?" Iapyx
<verg. aene. 12.426>	Conclamat primusque animos accendit in hostem.
<verg. aene. 12.427>	"Non haec humanis opibus, non arte magistra
<verg. aene. 12.428>	Proueniunt, neque te, Aenea, mea dextera seruat:
<verg. aene. 12.429>	Maior agit deus atque opera ad maiora remittit."
<verg. aene. 12.430>	Ille auidus pugnae suras incluserat auro
<verg. aene. 12.431>	Hinc atque hinc oditque moras hastamque coruscat.
<verg. aene. 12.432>	Postquam habilis lateri clipeus loricaque tergo est,
<verg. aene. 12.433>	Ascanium fusis circum complectitur armis
<verg. aene. 12.434>	Summaque per galeam delibans oscula fatur:
<verg. aene. 12.435>	"Disce, puer, uirtutem ex me uerumque laborem,
<verg. aene. 12.436>	Fortunam ex aliis. nunc te mea dextera bello
<verg. aene. 12.437>	Defensum dabit et magna inter praemia ducet.
<verg. aene. 12.438>	Tu facito, mox cum matura adoleuerit aetas,
<verg. aene. 12.439>	Sis memor et te animo repetentem exempla tuorum
<verg. aene. 12.440>	Et pater Aeneas et auunculus excitet Hector."
<verg. aene. 12.441>	Haec ubi dicta dedit, portis sese extulit ingens
<verg. aene. 12.442>	Telum immane manu quatiens; simul agmine denso
<verg. aene. 12.443>	Antheusque Mnestheusque ruunt, omnisque relictis
<verg. aene. 12.444>	Turba fluit castris. tum caeco puluere campus
<verg. aene. 12.445>	Miscetur pulsuque pedum tremit excita tellus.
<verg. aene. 12.446>	Vidit ab aduerso uenientis aggere Turnus,
<verg. aene. 12.447>	Videre Ausonii, gelidusque per ima cucurrit
<verg. aene. 12.448>	Ossa tremor; prima ante omnis Iuturna Latinos
<verg. aene. 12.449>	Audiit adgnoscitque sonum et tremefacta refugit.
<verg. aene. 12.450>	Ille uolat campoque atrum rapit agmen aperto.
<verg. aene. 12.451>	Qualis ubi ad terras abrupto sidere nimbus
<verg. aene. 12.452>	It mare per medium (miseris, heu, praescia longe
<verg. aene. 12.453>	Horrescunt corda agricolis: dabit ille ruinas
<verg. aene. 12.454>	Arboribus stragemque satis, ruet omnia late),
<verg. aene. 12.455>	Ante uolant sonitumque ferunt ad litora uenti:
<verg. aene. 12.456>	Talis in aduersos ductor Rhoeteius hostis
<verg. aene. 12.457>	Agmen agit, densi cuneis se quisque coactis
<verg. aene. 12.458>	Agglomerant. ferit ense grauem Thymbraeus Osirim,
<verg. aene. 12.459>	Arcetium Mnestheus, Epulonem obtruncat Achates
<verg. aene. 12.460>	Vfentemque Gyas; cadit ipse Tolumnius augur,
<verg. aene. 12.461>	Primus in aduersos telum qui torserat hostis.
<verg. aene. 12.462>	Tollitur in caelum clamor, uersique uicissim
<verg. aene. 12.463>	Puluerulenta fuga Rutuli dant terga per agros.
<verg. aene. 12.464>	Ipse neque auersos dignatur sternere morti
<verg. aene. 12.465>	Nec pede congressos aequo nec tela ferentis
<verg. aene. 12.466>	Insequitur: solum densa in caligine Turnum
<verg. aene. 12.467>	Vestigat lustrans, solum in certamina poscit.
<verg. aene. 12.468>	Hoc concussa metu mentem Iuturna uirago
<verg. aene. 12.469>	Aurigam Turni media inter lora Metiscum
<verg. aene. 12.470>	Excutit et longe lapsum temone reliquit,
<verg. aene. 12.471>	Ipsa subit manibusque undantis flectit habenas
<verg. aene. 12.472>	Cuncta gerens, uocemque et corpus et arma Metisci.
<verg. aene. 12.473>	Nigra uelut magnas domini cum diuitis aedes
<verg. aene. 12.474>	Peruolat et pinnis alta atria lustrat hirundo
<verg. aene. 12.475>	Pabula parua legens nidisque loquacibus escas,
<verg. aene. 12.476>	Et nunc porticibus uacuis, nunc umida circum
<verg. aene. 12.477>	Stagna sonat: similis medios Iuturna per hostis
<verg. aene. 12.478>	Fertur equis rapidoque uolans obit omnia curru,
<verg. aene. 12.479>	Iamque hic germanum iamque hic ostentat ouantem
<verg. aene. 12.480>	Nec conferre manum patitur, uolat auia longe.
<verg. aene. 12.481>	Haud minus Aeneas tortos legit obuius orbis,
<verg. aene. 12.482>	Vestigatque uirum et disiecta per agmina magna
<verg. aene. 12.483>	Voce uocat. quotiens oculos coniecit in hostem
<verg. aene. 12.484>	Alipedumque fugam cursu temptauit equorum,
<verg. aene. 12.485>	Auersos totiens currus Iuturna retorsit.
<verg. aene. 12.486>	Heu, quid agat? uario nequiquam fluctuat aestu,
<verg. aene. 12.487>	Diuersaeque uocant animum in contraria curae.
<verg. aene. 12.488>	Huic Messapus, uti laeua duo forte gerebat
<verg. aene. 12.489>	Lenta, leuis cursu, praefixa hastilia ferro,
<verg. aene. 12.490>	Horum unum certo contorquens derigit ictu.
<verg. aene. 12.491>	Substitit Aeneas et se collegit in arma
<verg. aene. 12.492>	Poplite subsidens; apicem tamen incita summum
<verg. aene. 12.493>	Hasta tulit summasque excussit uertice cristas.
<verg. aene. 12.494>	Tum uero adsurgunt irae, insidiisque subactus,
<verg. aene. 12.495>	Diuersos ubi sensit equos currumque referri,
<verg. aene. 12.496>	Multa Iouem et laesi testatus foederis aras
<verg. aene. 12.497>	Iam tandem inuadit medios et Marte secundo,
<verg. aene. 12.498>	Terribilis saeuam nullo discrimine caedem
<verg. aene. 12.499>	Suscitat, irarumque omnis effundit habenas.
<verg. aene. 12.500>	Quis mihi nunc tot acerba deus, quis carmine caedes
<verg. aene. 12.501>	Diuersas obitumque ducum, quos aequore toto
<verg. aene. 12.502>	Inque uicem nunc Turnus agit, nunc Troius heros,
<verg. aene. 12.503>	Expediat? tanton placuit concurrere motu,
<verg. aene. 12.504>	Iuppiter, aeterna gentis in pace futuras?
<verg. aene. 12.505>	Aeneas Rutulum Sucronem (ea prima ruentis
<verg. aene. 12.506>	Pugna loco statuit Teucros) haud multa morantem
<verg. aene. 12.507>	Excipit in latus et, qua fata celerrima, crudum
<verg. aene. 12.508>	Transadigit costas et cratis pectoris ensem.
<verg. aene. 12.509>	Turnus equo deiectum Amycum fratremque Dioren,
<verg. aene. 12.510>	Congressus pedes, hunc uenientem cuspide longa,
<verg. aene. 12.511>	Hunc mucrone ferit, curruque abscisa duorum
<verg. aene. 12.512>	Suspendit capita et rorantia sanguine portat.
<verg. aene. 12.513>	Ille Talon Tanaimque neci fortemque Cethegum,
<verg. aene. 12.514>	Tris uno congressu, et maestum mittit Oniten,
<verg. aene. 12.515>	Nomen Echionium matrisque genus Peridiae;
<verg. aene. 12.516>	Hic fratres Lycia missos et Apollinis agris
<verg. aene. 12.517>	Et iuuenem exosum nequiquam bella Menoeten,
<verg. aene. 12.518>	Arcada, piscosae cui circum flumina Lernae
<verg. aene. 12.519>	Ars fuerat pauperque domus nec nota potentum
<verg. aene. 12.520>	Limina, conductaque pater tellure serebat.
<verg. aene. 12.521>	Ac uelut immissi diuersis partibus ignes
<verg. aene. 12.522>	Arentem in siluam et uirgulta sonantia lauro,
<verg. aene. 12.523>	Aut ubi decursu rapido de montibus altis
<verg. aene. 12.524>	Dant sonitum spumosi amnes et in aequora currunt
<verg. aene. 12.525>	Quisque suum populatus iter: non segnius ambo
<verg. aene. 12.526>	Aeneas Turnusque ruunt per proelia; nunc, nunc
<verg. aene. 12.527>	Fluctuat ira intus, rumpuntur nescia uinci
<verg. aene. 12.528>	Pectora, nunc totis in uulnera uiribus itur.
<verg. aene. 12.529>	Murranum hic, atauos et auorum antiqua sonantem
<verg. aene. 12.530>	Nomina per regesque actum genus omne Latinos,
<verg. aene. 12.531>	Praecipitem scopulo atque ingentis turbine saxi
<verg. aene. 12.532>	Excutit effunditque solo; hunc lora et iuga subter
<verg. aene. 12.533>	Prouoluere rotae, crebro super ungula pulsu
<verg. aene. 12.534>	Incita nec domini memorum proculcat equorum.
<verg. aene. 12.535>	Ille ruenti Hyllo animisque immane frementi
<verg. aene. 12.536>	Occurrit telumque aurata ad tempora torquet:
<verg. aene. 12.537>	Olli per galeam fixo stetit hasta cerebro.
<verg. aene. 12.538>	Dextera nec tua te, Graium fortissime Cretheu,
<verg. aene. 12.539>	Eripuit Turno, nec di texere Cupencum
<verg. aene. 12.540>	Aenea ueniente sui: dedit obuia ferro
<verg. aene. 12.541>	Pectora, nec misero clipei mora profuit aerei.
<verg. aene. 12.542>	Te quoque Laurentes uiderunt, Aeole, campi
<verg. aene. 12.543>	Oppetere et late terram consternere tergo:
<verg. aene. 12.544>	Occidis, Argiuae quem non potuere phalanges
<verg. aene. 12.545>	Sternere nec Priami regnorum euersor Achilles;
<verg. aene. 12.546>	Hic tibi mortis erant metae, domus alta sub Ida,
<verg. aene. 12.547>	Lyrnesi domus alta, solo Laurente sepulcrum.
<verg. aene. 12.548>	Totae adeo conuersae acies omnesque Latini,
<verg. aene. 12.549>	Omnes Dardanidae, Mnestheus acerque Serestus
<verg. aene. 12.550>	Et Messapus equum domitor et fortis Asilas
<verg. aene. 12.551>	Tuscorumque phalanx Euandrique Arcades alae,
<verg. aene. 12.552>	Pro se quisque uiri summa nituntur opum ui;
<verg. aene. 12.553>	Nec mora nec requies, uasto certamine tendunt.
<verg. aene. 12.554>	Hic mentem Aeneae genetrix pulcherrima misit
<verg. aene. 12.555>	Iret ut ad muros urbique aduerteret agmen
<verg. aene. 12.556>	Ocius et subita turbaret clade Latinos.
<verg. aene. 12.557>	Ille ut uestigans diuersa per agmina Turnum
<verg. aene. 12.558>	Huc atque huc acies circumtulit, aspicit urbem
<verg. aene. 12.559>	Immunem tanti belli atque impune quietam.
<verg. aene. 12.560>	Continuo pugnae accendit maioris imago:
<verg. aene. 12.561>	Mnesthea Sergestumque uocat fortemque Serestum
<verg. aene. 12.562>	Ductores, tumulumque capit quo cetera Teucrum
<verg. aene. 12.563>	Concurrit legio, nec scuta aut spicula densi
<verg. aene. 12.564>	Deponunt. celso medius stans aggere fatur:
<verg. aene. 12.565>	"Ne qua meis esto dictis mora, Iuppiter hac stat,
<verg. aene. 12.566>	Neu quis ob inceptum subitum mihi segnior ito.
<verg. aene. 12.567>	Vrbem hodie, causam belli, regna ipsa Latini,
<verg. aene. 12.568>	Ni frenum accipere et uicti parere fatentur,
<verg. aene. 12.569>	Eruam et aequa solo fumantia culmina ponam.
<verg. aene. 12.570>	Scilicet exspectem libeat dum proelia Turno
<verg. aene. 12.571>	Nostra pati rursusque uelit concurrere uictus?
<verg. aene. 12.572>	Hoc caput, o ciues, haec belli summa nefandi.
<verg. aene. 12.573>	Ferte faces propere foedusque reposcite flammis."
<verg. aene. 12.574>	Dixerat, atque animis pariter certantibus omnes
<verg. aene. 12.575>	Dant cuneum densaque ad muros mole feruntur.
<verg. aene. 12.576>	Scalae improuiso subitusque apparuit ignis.
<verg. aene. 12.577>	Discurrunt alii ad portas primosque trucidant,
<verg. aene. 12.578>	Ferrum alii torquent et obumbrant aethera telis.
<verg. aene. 12.579>	Ipse inter primos dextram sub moenia tendit
<verg. aene. 12.580>	Aeneas, magnaque incusat uoce Latinum
<verg. aene. 12.581>	Testaturque deos iterum se ad proelia cogi,
<verg. aene. 12.582>	Bis iam Italos hostis, haec altera foedera rumpi
<verg. aene. 12.583>	Exoritur trepidos inter discordia ciuis:
<verg. aene. 12.584>	Vrbem alii reserare iubent et pandere portas
<verg. aene. 12.585>	Dardanidis ipsumque trahunt in moenia regem;
<verg. aene. 12.586>	Arma ferunt alii et pergunt defendere muros.
<verg. aene. 12.587>	Inclusas ut cum latebroso in pumice pastor
<verg. aene. 12.588>	Vestigauit apes fumoque impleuit amaro:
<verg. aene. 12.589>	Illae intus trepidae rerum per cerea castra
<verg. aene. 12.590>	Discurrunt magnisque acuunt stridoribus iras;
<verg. aene. 12.591>	Voluitur ater odor tectis, tum murmure caeco
<verg. aene. 12.592>	Intus saxa sonant, uacuas it fumus ad auras.
<verg. aene. 12.593>	Accidit haec fessis etiam fortuna Latinis,
<verg. aene. 12.594>	Quae totam luctu concussit funditus urbem.
<verg. aene. 12.595>	Regina ut tectis uenientem prospicit hostem,
<verg. aene. 12.596>	Incessi muros, ignis ad tecta uolare,
<verg. aene. 12.597>	Nusquam acies contra Rutulas, nulla agmina Turni,
<verg. aene. 12.598>	Infelix pugnae iuuenem in certamine credit
<verg. aene. 12.599>	Exstinctum et subito mentem turbata dolore
<verg. aene. 12.600>	Se causam clamat crimenque caputque malorum,
<verg. aene. 12.601>	Multaque per maestum demens effata furorem
<verg. aene. 12.602>	Purpureos moritura manu discindit amictus
<verg. aene. 12.603>	Et nodum informis leti trabe nectit ab alta.
<verg. aene. 12.604>	Quam cladem miserae postquam accepere Latinae,
<verg. aene. 12.605>	Filia prima manu flauos Lauinia crinis
<verg. aene. 12.606>	Et roseas laniata genas, tum cetera circum
<verg. aene. 12.607>	Turba furit, resonant late plangoribus aedes.
<verg. aene. 12.608>	Hinc totam infelix uulgatur fama per urbem.
<verg. aene. 12.609>	Demittunt mentes, it scissa ueste Latinus
<verg. aene. 12.610>	Coniugis attonitus fatis urbisque ruina,
<verg. aene. 12.611>	Canitiem immundo perfusam puluere turpans.
<verg. aene. 12.612>	Multaque se incusat, qui non acceperit ante
<verg. aene. 12.613>	Dardanium Aenean generumque asciuerit ultro.
<verg. aene. 12.614>	Interea extremo bellator in aequore Turnus
<verg. aene. 12.615>	Palantis sequitur paucos iam segnior atque
<verg. aene. 12.616>	Iam minus atque minus successu laetus equorum.
<verg. aene. 12.617>	Attulit hunc illi caecis terroribus aura
<verg. aene. 12.618>	Commixtum clamorem, arrectasque impulit auris
<verg. aene. 12.619>	Confusae sonus urbis et illaetabile murmur.
<verg. aene. 12.620>	"Ei mihi! quid tanto turbantur moenia luctu?
<verg. aene. 12.621>	Quisue ruit tantus diuersa clamor ab urbe?"
<verg. aene. 12.622>	Sic ait, adductisque amens subsistit habenis.
<verg. aene. 12.623>	Atque huic, in faciem soror ut conuersa Metisci
<verg. aene. 12.624>	Aurigae currumque et equos et lora regebat,
<verg. aene. 12.625>	Talibus occurrit dictis: "hac, Turne, sequamur
<verg. aene. 12.626>	Troiugenas, qua prima uiam uictoria pandit;
<verg. aene. 12.627>	Sunt alii qui tecta manu defendere possint.
<verg. aene. 12.628>	Ingruit Aeneas Italis et proelia miscet:
<verg. aene. 12.629>	Et nos saeua manu mittamus funera Teucris.
<verg. aene. 12.630>	Nec numero inferior pugnae nec honore recedes."
<verg. aene. 12.631>	Turnus ad haec: ***********************
<verg. aene. 12.632>	"O soror, et dudum agnoui, cum prima per artem
<verg. aene. 12.633>	Foedera turbasti teque haec in bella dedisti,
<verg. aene. 12.634>	Et nunc nequiquam fallis dea. sed quis Olympo
<verg. aene. 12.635>	Demissam tantos uoluit te ferre labores?
<verg. aene. 12.636>	An fratris miseri letum ut crudele uideres?
<verg. aene. 12.637>	Nam quid ago? aut quae iam spondet fortuna salutem?
<verg. aene. 12.638>	Vidi oculos ante ipse meos me uoce uocantem
<verg. aene. 12.639>	Murranum, quo non superat mihi carior alter,
<verg. aene. 12.640>	Oppetere ingentem atque ingenti uulnere uictum.
<verg. aene. 12.641>	Occidit infelix nostrum ne dedecus Vfens
<verg. aene. 12.642>	Aspiceret; Teucri potiuntur corpore et armis.
<verg. aene. 12.643>	Exscindine domos (id rebus defuit unum)
<verg. aene. 12.644>	Perpetiar, dextra nec Drancis dicta refellam?
<verg. aene. 12.645>	Terga dabo et Turnum fugientem haec terra uidebit?
<verg. aene. 12.646>	Vsque adeone mori miserum est? uos o mihi, Manes,
<verg. aene. 12.647>	Este boni, quoniam superis auersa uoluntas.
<verg. aene. 12.648>	Sancta ad uos anima atque istius inscia culpae
<verg. aene. 12.649>	Descendam magnorum haud umquam indignus auorum.
<verg. aene. 12.650>	Vix ea fatus erat, medios uolat ecce per hostis
<verg. aene. 12.651>	Vectus equo spumante Saces, aduersa sagitta
<verg. aene. 12.652>	Saucius ora, ruitque implorans nomine Turnum:
<verg. aene. 12.653>	"Turne, in te suprema salus, miserere tuorum.
<verg. aene. 12.654>	Fulminat Aeneas armis summasque minatur
<verg. aene. 12.655>	Deiecturum arces Italum excidioque daturum,
<verg. aene. 12.656>	Iamque faces ad tecta uolant. in te ora Latini,
<verg. aene. 12.657>	In te oculos referunt; mussat rex ipse Latinus
<verg. aene. 12.658>	Quos generos uocet aut quae sese ad foedera flectat.
<verg. aene. 12.659>	Praeterea regina, tui fidissima, dextra
<verg. aene. 12.660>	Occidit ipsa sua lucemque exterrita fugit.
<verg. aene. 12.661>	Soli pro portis Messapus et acer Atinas
<verg. aene. 12.662>	Sustentant aciem. circum hos utrimque phalanges
<verg. aene. 12.663>	Stant densae strictisque seges mucronibus horret
<verg. aene. 12.664>	Ferrea: tu currum deserto in gramine uersas."
<verg. aene. 12.665>	Obstipuit uaria confusus imagine rerum
<verg. aene. 12.666>	Turnus et obtutu tacito stetit; aestuat ingens
<verg. aene. 12.667>	Vno in corde pudor mixtoque insania luctu
<verg. aene. 12.668>	Et furiis agitatus amor et conscia uirtus.
<verg. aene. 12.669>	Vt primum discussae umbrae et lux reddita menti,
<verg. aene. 12.670>	Ardentis oculorum orbis ad moenia torsit
<verg. aene. 12.671>	Turbidus eque rotis magnam respexit ad urbem.
<verg. aene. 12.672>	Ecce autem flammis inter tabulata uolutus
<verg. aene. 12.673>	Ad caelum undabat uertex turrimque tenebat,
<verg. aene. 12.674>	Turrim compactis trabibus quam eduxerat ipse
<verg. aene. 12.675>	Subdideratque rotas pontisque instrauerat altos.
<verg. aene. 12.676>	"Iam iam fata, soror, superant, absiste morari;
<verg. aene. 12.677>	Quo deus et quo dura uocat Fortuna sequamur.
<verg. aene. 12.678>	Stat conferre manum Aeneae, stat, quidquid acerbist
<verg. aene. 12.679>	Morte pati, neque me indecorem, germana, uidebis
<verg. aene. 12.680>	Amplius. hunc, oro, sine me furere ante furorem."
<verg. aene. 12.681>	Dixit, et e curru saltum dedit ocius aruis
<verg. aene. 12.682>	Perque hostis, per tela ruit maestamque sororem
<verg. aene. 12.683>	Deserit ac rapido cursu media agmina rumpit.
<verg. aene. 12.684>	Ac ueluti montis saxum de uertice praeceps
<verg. aene. 12.685>	Cum ruit auulsum uento, seu turbidus imber
<verg. aene. 12.686>	Proluit aut annis soluit sublapsa uetustas;
<verg. aene. 12.687>	Fertur in abruptum magno mons improbus actu
<verg. aene. 12.688>	Exsultatque solo, siluas armenta uirosque
<verg. aene. 12.689>	Inuoluens secum: disiecta per agmina Turnus
<verg. aene. 12.690>	Sic urbis ruit ad muros, ubi plurima fuso
<verg. aene. 12.691>	Sanguine terra madet striduntque hastilibus aurae,
<verg. aene. 12.692>	Significatque manu et magno simul incipit ore:
<verg. aene. 12.693>	"Parcite iam, Rutuli, et uos tela inhibete, Latini;
<verg. aene. 12.694>	Quaecumque est fortuna, mea est; me uerius unum
<verg. aene. 12.695>	Pro uobis foedus luere et decernere ferro."
<verg. aene. 12.696>	Discessere omnes medii spatiumque dedere.
<verg. aene. 12.697>	At pater Aeneas audito nomine Turni
<verg. aene. 12.698>	Deserit et muros et summas deserit arces
<verg. aene. 12.699>	Praecipitatque moras omnis, opera omnia rumpit
<verg. aene. 12.700>	Laetitia exsultans horrendumque intonat armis:
<verg. aene. 12.701>	Quantus Athos aut quantus Eryx aut ipse coruscis
<verg. aene. 12.702>	Cum fremit ilicibus quantus gaudetque niuali
<verg. aene. 12.703>	Vertice se attollens pater Appenninus ad auras.
<verg. aene. 12.704>	Iam uero et Rutuli certatim et Troes et omnes
<verg. aene. 12.705>	Conuertere oculos Itali, quique alta tenebant
<verg. aene. 12.706>	Moenia quique imos pulsabant ariete muros,
<verg. aene. 12.707>	Armaque deposuere umeris. stupet ipse Latinus
<verg. aene. 12.708>	Ingentis, genitos diuersis partibus orbis,
<verg. aene. 12.709>	Inter se coiisse uiros et cernere ferro.
<verg. aene. 12.710>	Atque illi, ut uacuo patuerunt aequore campi,
<verg. aene. 12.711>	Procursu rapido coniectis eminus hastis
<verg. aene. 12.712>	Inuadunt Martem clipeis atque aere sonoro.
<verg. aene. 12.713>	Dat gemitum tellus; tum crebros ensibus ictus
<verg. aene. 12.714>	Congeminant, fors et uirtus miscetur in unum.
<verg. aene. 12.715>	Ac uelut ingenti Sila summoue Taburno
<verg. aene. 12.716>	Cum duo conuersis inimica in proelia tauri
<verg. aene. 12.717>	Frontibus incurrunt, pauidi cessere magistri,
<verg. aene. 12.718>	Stat pecus omne metu mutum, mussantque iuuencae
<verg. aene. 12.719>	Quis nemori imperitet, quem tota armenta sequantur;
<verg. aene. 12.720>	Illi inter sese multa ui uulnera miscent
<verg. aene. 12.721>	Cornuaque obnixi infigunt et sanguine largo
<verg. aene. 12.722>	Colla armosque lauant, gemitu nemus omne remugit:
<verg. aene. 12.723>	Non aliter Tros Aeneas et Daunius heros
<verg. aene. 12.724>	Concurrunt clipeis, ingens fragor aethera complet.
<verg. aene. 12.725>	Iuppiter ipse duas aequato examine lances
<verg. aene. 12.726>	Sustinet et fata imponit diuersa duorum,
<verg. aene. 12.727>	Quem damnet labor et quo uergat pondere letum.
<verg. aene. 12.728>	Emicat hic impune putans et corpore toto
<verg. aene. 12.729>	Alte sublatum consurgit Turnus in ensem
<verg. aene. 12.730>	Et ferit; exclamant Troes trepidique Latini,
<verg. aene. 12.731>	Arrectaeque amborum acies. at perfidus ensis
<verg. aene. 12.732>	Frangitur in medioque ardentem deserit ictu,
<verg. aene. 12.733>	Ni fuga subsidio subeat. fugit ocior euro
<verg. aene. 12.734>	Vt capulum ignotum dextramque aspexit inermem.
<verg. aene. 12.735>	Fama est praecipitem, cum prima in proelia iunctos
<verg. aene. 12.736>	Conscendebat equos, patrio mucrone relicto,
<verg. aene. 12.737>	Dum trepidat, ferrum aurigae rapuisse Metisci;
<verg. aene. 12.738>	Idque diu, dum terga dabant palantia Teucri,
<verg. aene. 12.739>	Suffecit: postquam arma dei ad Vulcania uentumst,
<verg. aene. 12.740>	Mortalis mucro glacies ceu futtilis ictu
<verg. aene. 12.741>	Dissiluit; fulua resplendent fragmina harena
<verg. aene. 12.742>	Ergo amens diuersa fuga petit aequora Turnus
<verg. aene. 12.743>	Et nunc huc, inde huc incertos implicat orbis;
<verg. aene. 12.744>	Vndique enim densa Teucri inclusere corona
<verg. aene. 12.745>	Atque hinc uasta palus, hinc ardua moenia cingunt.
<verg. aene. 12.746>	Nec minus Aeneas, quamquam tardata sagitta
<verg. aene. 12.747>	Interdum genua impediunt cursumque recusant,
<verg. aene. 12.748>	Insequitur trepidique pedem pede feruidus urget:
<verg. aene. 12.749>	Inclusum ueluti si quando flumine nactus
<verg. aene. 12.750>	Ceruum aut puniceae saeptum formidine pinnae
<verg. aene. 12.751>	Venator cursu canis et latratibus instat;
<verg. aene. 12.752>	Ille autem insidiis et ripa territus alta
<verg. aene. 12.753>	Mille fugit refugitque uias, at uiuidus Vmber
<verg. aene. 12.754>	Haeret hians, iam iamque tenet similisque tenenti
<verg. aene. 12.755>	Increpuit malis morsuque elusus inani est;
<verg. aene. 12.756>	Tum uero exoritur clamor ripaeque lacusque
<verg. aene. 12.757>	Responsant circa et caelum tonat omne tumultu.
<verg. aene. 12.758>	Ille simul fugiens Rutulos simul increpat omnis
<verg. aene. 12.759>	Nomine quemque uocans notumque efflagitat ensem;
<verg. aene. 12.760>	Aeneas mortem contra praesensque minatur
<verg. aene. 12.761>	Exitium, si quisquam adeat, terretque trementis
<verg. aene. 12.762>	Excisurum urbem minitans et saucius instat.
<verg. aene. 12.763>	Quinque orbis explent cursu totidemque retexunt
<verg. aene. 12.764>	Huc illuc; neque enim leuia aut ludicra petuntur
<verg. aene. 12.765>	Praemia, sed Turni de uita et sanguine certant.
<verg. aene. 12.766>	Forte sacer Fauno foliis oleaster amaris
<verg. aene. 12.767>	Hic steterat, nautis olim uenerabile lignum,
<verg. aene. 12.768>	Seruati ex undis ubi figere dona solebant
<verg. aene. 12.769>	Laurenti diuo et uotas suspendere uestis;
<verg. aene. 12.770>	Sed stirpem Teucri nullo discrimine sacrum
<verg. aene. 12.771>	Sustulerant, puro ut possent concurrere campo:
<verg. aene. 12.772>	Hic hasta Aeneae stabat, huc impetus illam
<verg. aene. 12.773>	Detulerat fixam et lenta radice tenebat.
<verg. aene. 12.774>	Incubuit uoluitque manu conuellere ferrum
<verg. aene. 12.775>	Dardanides, teloque sequi quem prendere cursu
<verg. aene. 12.776>	Non poterat. tum uero amens formidine Turnus
<verg. aene. 12.777>	"Faune, precor, miserere" inquit, "tuque optima ferrum
<verg. aene. 12.778>	Terra tene, colui uestros si semper honores,
<verg. aene. 12.779>	Quos contra Aeneadae bello fecere profanos."
<verg. aene. 12.780>	Dixit, opemque dei non cassa in uota uocauit.
<verg. aene. 12.781>	Namque diu luctans lentoque in stirpe moratus
<verg. aene. 12.782>	Viribus haud ullis ualuit discludere morsus
<verg. aene. 12.783>	Roboris Aeneas. dum nititur acer et instat,
<verg. aene. 12.784>	Rursus in aurigae faciem mutata Metisci
<verg. aene. 12.785>	Procurrit fratrique ensem dea Daunia reddit.
<verg. aene. 12.786>	Quod Venus audaci nymphae indignata licere
<verg. aene. 12.787>	Accessit telumque alta ab radice reuellit.
<verg. aene. 12.788>	Olli sublimes armis animisque refecti,
<verg. aene. 12.789>	Hic gladio fidens, hic acer et arduus hasta,
<verg. aene. 12.790>	Adsistunt contra certamina Martis anheli.
<verg. aene. 12.791>	Iunonem interea rex omnipotentis Olympi
<verg. aene. 12.792>	Alloquitur fulua pugnas de nube tuentem:
<verg. aene. 12.793>	"Quae iam finis erit, coniunx? quid denique restat?
<verg. aene. 12.794>	Indigetem Aenean scis ipsa et scire fateris
<verg. aene. 12.795>	Deberi caelo fatisque ad sidera tolli.
<verg. aene. 12.796>	Quid struis? aut qua spe gelidis in nubibus haeres?
<verg. aene. 12.797>	Mortalin decuit uiolari uulnere diuum?
<verg. aene. 12.798>	Aut ensem (quid enim sine te Iuturna ualeret?)
<verg. aene. 12.799>	Ereptum reddi Turno et uim crescere uictis?
<verg. aene. 12.800>	Desine iam tandem precibusque inflectere nostris,
<verg. aene. 12.801>	Ne te tantus edit tacitam dolor et mihi curae
<verg. aene. 12.802>	Saepe tuo dulci tristes ex ore recursent.
<verg. aene. 12.803>	Ventum ad supremum est. terris agitare uel undis
<verg. aene. 12.804>	Troianos potuisti, infandum accendere bellum,
<verg. aene. 12.805>	Deformare domum et luctu miscere hymenaeos:
<verg. aene. 12.806>	Vlterius temptare ueto." sic Iuppiter orsus;
<verg. aene. 12.807>	Sic dea summisso contra Saturnia uultu:
<verg. aene. 12.808>	"Ista quidem quia nota mihi tua, magne, uoluntas,
<verg. aene. 12.809>	Iuppiter, et Turnum et terras inuita reliqui;
<verg. aene. 12.810>	Nec tu me aeria solam nunc sede uideres
<verg. aene. 12.811>	Digna indigna pati, sed flammis cincta sub ipsa
<verg. aene. 12.812>	Starem acie traheremque inimica in proelia Teucros.
<verg. aene. 12.813>	Iuturnam misero (fateor) succurrere fratri
<verg. aene. 12.814>	Suasi et pro uita maiora audere probaui,
<verg. aene. 12.815>	Non ut tela tamen, non ut contenderet arcum;
<verg. aene. 12.816>	Adiuro Stygii caput implacabile fontis,
<verg. aene. 12.817>	Vna superstitio superis quae reddita diuis.
<verg. aene. 12.818>	Et nunc cedo equidem pugnasque exosa relinquo.
<verg. aene. 12.819>	Illud te nulla fati quod lege tenetur,
<verg. aene. 12.820>	Pro Latio obtestor, pro maiestate tuorum:
<verg. aene. 12.821>	Cum iam conubiis pacem felicibus (esto)
<verg. aene. 12.822>	Component, cum iam leges et foedera iungent,
<verg. aene. 12.823>	Ne uetus indigenas nomen mutare Latinos
<verg. aene. 12.824>	Neu Troas fieri iubeas Teucrosque uocari
<verg. aene. 12.825>	Aut uocem mutare uiros aut uertere uestem.
<verg. aene. 12.826>	Sit Latium, sint Albani per saecula reges,
<verg. aene. 12.827>	Sit Romana potens Itala uirtute propago:
<verg. aene. 12.828>	Occidit, occideritque sinas cum nomine Troia."
<verg. aene. 12.829>	Olli surridens hominum rerumque repertor:
<verg. aene. 12.830>	"Es germana Iouis Saturnique altera proles,
<verg. aene. 12.831>	Irarum tantos uoluis sub pectore fluctus.
<verg. aene. 12.832>	Verum age et inceptum frustra summitte furorem:
<verg. aene. 12.833>	Do quod uis, et me uictusque uolensque remitto.
<verg. aene. 12.834>	Sermonem Ausonii patrium moresque tenebunt,
<verg. aene. 12.835>	Vtque est nomen erit; commixti corpore tantum
<verg. aene. 12.836>	Subsident Teucri. morem ritusque sacrorum
<verg. aene. 12.837>	Adiciam faciamque omnis uno ore Latinos.
<verg. aene. 12.838>	Hinc genus Ausonio mixtum quod sanguine surget,
<verg. aene. 12.839>	Supra homines, supra ire deos pietate uidebis,
<verg. aene. 12.840>	Nec gens ulla tuos aeque celebrabit honores."
<verg. aene. 12.841>	Adnuit his Iuno et mentem laetata retorsit.
<verg. aene. 12.842>	Interea excedit caelo nubemque relinquit.
<verg. aene. 12.843>	His actis aliud genitor secum ipse uolutat
<verg. aene. 12.844>	Iuturnamque parat fratris dimittere ab armis.
<verg. aene. 12.845>	Dicuntur geminae pestes cognomine Dirae,
<verg. aene. 12.846>	Quas et Tartaream Nox intempesta Megaeram
<verg. aene. 12.847>	Vno eodemque tulit partu, paribusque reuinxit
<verg. aene. 12.848>	Serpentum spiris uentosasque addidit alas.
<verg. aene. 12.849>	Hae Iouis ad solium saeuique in limine regis
<verg. aene. 12.850>	Apparent acuuntque metum mortalibus aegris,
<verg. aene. 12.851>	Si quando letum horrificum morbosque deum rex
<verg. aene. 12.852>	Molitur, meritas aut bello territat urbes.
<verg. aene. 12.853>	Harum unam celerem demisit ab aethere summo
<verg. aene. 12.854>	Iuppiter inque omen Iuturnae occurrere iussit:
<verg. aene. 12.855>	Illa uolat celerique ad terram turbine fertur.
<verg. aene. 12.856>	Non secus ac neruo per nubem impulsa sagitta,
<verg. aene. 12.857>	Armatam saeui Parthus quam felle ueneni,
<verg. aene. 12.858>	Parthus siue Cydon, telum immedicabile, torsit,
<verg. aene. 12.859>	Stridens et celeris incognita transilit umbras:
<verg. aene. 12.860>	Talis se sata Nocte tulit terrasque petiuit.
<verg. aene. 12.861>	Postquam acies uidet Iliacas atque agmina Turni,
<verg. aene. 12.862>	Alitis in paruae subitam collecta figuram,
<verg. aene. 12.863>	Quae quondam in bustis aut culminibus desertis
<verg. aene. 12.864>	Nocte sedens serum canit importuna per umbras,
<verg. aene. 12.865>	Hanc uersa in faciem Turni se pestis ob ora
<verg. aene. 12.866>	Fertque refertque sonans clipeumque euerberat alis.
<verg. aene. 12.867>	Illi membra nouus soluit formidine torpor,
<verg. aene. 12.868>	Arrectaeque horrore comae et uox faucibus haesit.
<verg. aene. 12.869>	At procul ut Dirae stridorem agnouit et alas,
<verg. aene. 12.870>	Infelix crinis scindit Iuturna solutos
<verg. aene. 12.871>	Vnguibus ora soror foedans et pectora pugnis:
<verg. aene. 12.872>	"Quid nunc te tua, Turne, potest germana iuuare?
<verg. aene. 12.873>	Aut quid iam durae superat mihi? qua tibi lucem
<verg. aene. 12.874>	Arte morer? talin possum me opponere monstro?
<verg. aene. 12.875>	Iam iam linquo acies. ne me terrete timentem,
<verg. aene. 12.876>	Obscenae uolucres: alarum uerbera nosco
<verg. aene. 12.877>	Letalemque sonum, nec fallunt iussa superba
<verg. aene. 12.878>	Magnanimi Iouis. haec pro uirginitate reponit?
<verg. aene. 12.879>	Quo uitam dedit aeternam? cur mortis ademptast
<verg. aene. 12.880>	Condicio? possem tantos finire dolores
<verg. aene. 12.881>	Nunc certe, et misero fratri comes ire per umbras!
<verg. aene. 12.882>	Immortalis ego? aut quicquam mihi dulce meorum
<verg. aene. 12.883>	Te sine, frater, erit? o quae satis ima dehiscat
<verg. aene. 12.884>	Terra mihi, manisque deam demittat ad imos?"
<verg. aene. 12.885>	Tantum effata caput glauco contexit amictu
<verg. aene. 12.886>	Multa gemens et se fluuio dea condidit alto.
<verg. aene. 12.887>	Aeneas instat contra telumque coruscat
<verg. aene. 12.888>	Ingens arboreum, et saeuo sic pectore fatur:
<verg. aene. 12.889>	"Quae nunc deinde morast? aut quid iam, Turne, retractas?
<verg. aene. 12.890>	Non cursu, saeuis certandum est comminus armis.
<verg. aene. 12.891>	Verte omnis tete in facies et contrahe quidquid
<verg. aene. 12.892>	Siue animis siue arte uales; opta ardua pinnis
<verg. aene. 12.893>	Astra sequi clausumque caua te condere terra."
<verg. aene. 12.894>	Ille caput quassans: "non me tua feruida terrent
<verg. aene. 12.895>	Dicta, ferox; di me terrent et Iuppiter hostis."
<verg. aene. 12.896>	Nec plura effatus saxum circumspicit ingens,
<verg. aene. 12.897>	Saxum antiquum ingens, campo quod forte iacebat,
<verg. aene. 12.898>	Limes agro positus litem ut discerneret aruis.
<verg. aene. 12.899>	Vix illum lecti bis sex ceruice subirent,
<verg. aene. 12.900>	Qualia nunc hominum producit corpora tellus;
<verg. aene. 12.901>	Ille manu raptum trepida torquebat in hostem
<verg. aene. 12.902>	Altior insurgens et cursu concitus heros.
<verg. aene. 12.903>	Sed neque currentem se nec cognoscit euntem
<verg. aene. 12.904>	Tollentemue manu saxumue immane mouentem;
<verg. aene. 12.905>	Genua labant, gelidus concreuit frigore sanguis.
<verg. aene. 12.906>	Tum lapis ipse uiri uacuum per inane uolutus
<verg. aene. 12.907>	Nec spatium euasit totum neque pertulit ictum.
<verg. aene. 12.908>	Ac uelut in somnis, oculos ubi languida pressit
<verg. aene. 12.909>	Nocte quies, nequiquam auidos extendere cursus
<verg. aene. 12.910>	Velle uidemur et in mediis conatibus aegri
<verg. aene. 12.911>	Succidimus; non lingua ualet, non corpore notae
<verg. aene. 12.912>	Sufficiunt uires nec uox aut uerba sequuntur:
<verg. aene. 12.913>	Sic Turno, quacumque uiam uirtute petiuit,
<verg. aene. 12.914>	Successum dea dira negat. tum pectore sensus
<verg. aene. 12.915>	Vertuntur uarii; Rutulos aspectat et urbem
<verg. aene. 12.916>	Cunctaturque metu letumque instare tremescit,
<verg. aene. 12.917>	Nec quo se eripiat, nec qua ui tendat in hostem,
<verg. aene. 12.918>	Nec currus usquam uidet aurigamue sororem.
<verg. aene. 12.919>	Cunctanti telum Aeneas fatale coruscat,
<verg. aene. 12.920>	Sortitus fortunam oculis, et corpore toto
<verg. aene. 12.921>	Eminus intorquet. murali concita numquam
<verg. aene. 12.922>	Tormento sic saxa fremunt nec fulmine tanti
<verg. aene. 12.923>	Dissultant crepitus. uolat atri turbinis instar
<verg. aene. 12.924>	Exitium dirum hasta ferens orasque recludit
<verg. aene. 12.925>	Loricae et clipei extremos septemplicis orbis:
<verg. aene. 12.926>	Per medium stridens transit femur. incidit ictus
<verg. aene. 12.927>	Ingens ad terram duplicato poplite Turnus.
<verg. aene. 12.928>	Consurgunt gemitu Rutuli totusque remugit
<verg. aene. 12.929>	Mons circum et uocem late nemora alta remittunt.
<verg. aene. 12.930>	Ille humilis supplex oculos dextramque precantem
<verg. aene. 12.931>	Protendens "equidem merui nec deprecor" inquit;
<verg. aene. 12.932>	"Vtere sorte tua. miseri te si qua parentis
<verg. aene. 12.933>	Tangere cura potest, oro (fuit et tibi talis
<verg. aene. 12.934>	Anchises genitor) Dauni miserere senectae
<verg. aene. 12.935>	Et me, seu corpus spoliatum lumine mauis,
<verg. aene. 12.936>	Redde meis. uicisti et uictum tendere palmas
<verg. aene. 12.937>	Ausonii uidere; tua est Lauinia coniunx,
<verg. aene. 12.938>	Vlterius ne tende odiis." stetit acer in armis
<verg. aene. 12.939>	Aeneas uoluens oculos dextramque repressit;
<verg. aene. 12.940>	Et iam iamque magis cunctantem flectere sermo
<verg. aene. 12.941>	Coeperat, infelix umero cum apparuit alto
<verg. aene. 12.942>	Balteus et notis fulserunt cingula bullis
<verg. aene. 12.943>	Pallantis pueri, uictum quem uulnere Turnus
<verg. aene. 12.944>	Strauerat atque umeris inimicum insigne gerebat.
<verg. aene. 12.945>	Ille, oculis postquam saeui monimenta doloris
<verg. aene. 12.946>	Exuuiasque hausit, furiis accensus et ira
<verg. aene. 12.947>	Terribilis: "tune hinc spoliis indute meorum
<verg. aene. 12.948>	Eripiare mihi? Pallas te hoc uulnere, Pallas
<verg. aene. 12.949>	Immolat et poenam scelerato ex sanguine sumit."
<verg. aene. 12.950>	Hoc dicens ferrum aduerso sub pectore condit
<verg. aene. 12.951>	Feruidus. ast illi soluuntur frigore membra
<verg. aene. 12.952>	Vitaque cum gemitu fugit indignata sub umbras.
