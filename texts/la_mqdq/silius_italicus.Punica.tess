<sili. puni. 1.1>	Ordior arma, quibus caelo se gloria tollit
<sili. puni. 1.2>	Aeneadum patiturque ferox Oenotria iura
<sili. puni. 1.3>	Carthago. da, Musa, decus memorare laborum
<sili. puni. 1.4>	Antiquae Hesperiae, quantosque ad bella crearit
<sili. puni. 1.5>	Et quot Roma uiros, sacri cum perfida pacti
<sili. puni. 1.6>	Gens Cadmea super regno certamina mouit
<sili. puni. 1.7>	Quaesitumque diu, qua tandem poneret arce
<sili. puni. 1.8>	Terrarum Fortuna caput. ter Marte sinistro
<sili. puni. 1.9>	Iuratumque Ioui foedus conuentaque patrum
<sili. puni. 1.10>	Sidonii fregere duces, atque impius ensis
<sili. puni. 1.11>	Ter placitam suasit temerando rumpere pacem.
<sili. puni. 1.12>	Sed medio finem bello excidiumque uicissim
<sili. puni. 1.13>	Molitae gentes, propiusque fuere periclo,
<sili. puni. 1.14>	Quis superare datum: reserauit Dardanus arces
<sili. puni. 1.15>	Ductor Agenoreas, obsessa Palatia uallo
<sili. puni. 1.16>	Poenorum, ac muris defendit Roma salutem.
<sili. puni. 1.17>	Tantarum causas irarum odiumque perenni
<sili. puni. 1.18>	Seruatum studio et mandata nepotibus arma
<sili. puni. 1.19>	Fas aperire mihi superasque recludere mentes.
<sili. puni. 1.20>	Iamque adeo magni repetam primordia motus.
<sili. puni. 1.21>	Pygmalioneis quondam per caerula terris
<sili. puni. 1.22>	Pollutum fugiens fraterno crimine regnum
<sili. puni. 1.23>	Fatali Dido Libyes appellitur orae.
<sili. puni. 1.24>	Tum pretio mercata locos noua moenia ponit,
<sili. puni. 1.25>	Cingere qua secto permissum litora tauro.
<sili. puni. 1.26>	Hic Iuno ante Argos (sic credidit alta uetustas)
<sili. puni. 1.27>	Ante Agamemnoniam, gratissima tecta, Mycenen
<sili. puni. 1.28>	Optauit profugis aeternam condere gentem.
<sili. puni. 1.29>	Verum ubi magnam aliis Romam caput urbibus alte
<sili. puni. 1.30>	Exserere ac missas etiam trans aequora classes
<sili. puni. 1.31>	Totum signa uidet uictricia ferre per orbem,
<sili. puni. 1.32>	Iam propius metuens bellandi corda furore
<sili. puni. 1.33>	Phoenicum exstimulat. sed enim conamine primae
<sili. puni. 1.34>	Contuso pugnae fractisque in gurgite coeptis
<sili. puni. 1.35>	Sicanio Libycis iterum instaurata capessens
<sili. puni. 1.36>	Arma remolitur; dux agmina sufficit unus
<sili. puni. 1.37>	Turbanti terras pontumque mouere paranti.
<sili. puni. 1.38>	Iamque deae cunctas sibi belliger induit iras
<sili. puni. 1.39>	Hannibal (hunc audet solum componere fatis),
<sili. puni. 1.40>	Sanguineo cum laeta uiro atque in regna Latini
<sili. puni. 1.41>	Turbine mox saeuo uenientum haud inscia cladum
<sili. puni. 1.42>	"Intulerit Latio spreta me Troius" inquit
<sili. puni. 1.43>	"Exul Dardaniam et, bis numina capta, penates
<sili. puni. 1.44>	Sceptraque fundarit uictor Lauinia Teucris,
<sili. puni. 1.45>	Dum Romana tuae, Ticine, cadauera ripae
<sili. puni. 1.46>	Non capiant Simoisque mihi per Celtica rura
<sili. puni. 1.47>	Sanguine Pergameo Trebia et stipantibus armis
<sili. puni. 1.48>	Corporibusque uirum retro fluat ac sua largo
<sili. puni. 1.49>	Stagna reformidet Thrasymennus turbida tabo,
<sili. puni. 1.50>	Dum Cannas, tumulum Hesperiae, campumque cruore
<sili. puni. 1.51>	Ausonio mersum sublimis Iapyga cernam
<sili. puni. 1.52>	Teque uadi dubium coeuntibus, Aufide, ripis
<sili. puni. 1.53>	Per clipeos galeasque uirum caesosque per artus
<sili. puni. 1.54>	Vix iter Hadriaci rumpentem ad litora ponti."
<sili. puni. 1.55>	Haec ait ac iuuenem facta ad Mauortia flammat.
<sili. puni. 1.56>	Ingenio motus auidus fideique sinister
<sili. puni. 1.57>	Is fuit, exsuperans astu, sed deuius aequi.
<sili. puni. 1.58>	Armato nullus diuum pudor, improba uirtus
<sili. puni. 1.59>	Et pacis despectus honos, penitusque medullis
<sili. puni. 1.60>	Sanguinis humani flagrat sitis. his super aeui
<sili. puni. 1.61>	Flore uirens auet Aegates abolere, parentum
<sili. puni. 1.62>	Dedecus, ac Siculo demergere foedera ponto.
<sili. puni. 1.63>	Dat mentem Iuno ac laudum spe corda fatigat.
<sili. puni. 1.64>	Iamque aut nocturno penetrat Capitolia uisu
<sili. puni. 1.65>	Aut rapidis fertur per summas passibus Alpes.
<sili. puni. 1.66>	Saepe etiam famuli turbato ad limina somno
<sili. puni. 1.67>	Expauere trucem per uasta silentia uocem
<sili. puni. 1.68>	Ac largo sudore uirum inuenere futuras
<sili. puni. 1.69>	Miscentem pugnas et inania bella gerentem.
<sili. puni. 1.70>	Hanc rabiem in fines Italum Saturniaque arua
<sili. puni. 1.71>	Addiderat puero patrius furor ortus <Hamilcar>.
<sili. puni. 1.72>	Sarrana prisci Barcae de gente uetustos
<sili. puni. 1.73>	A Belo numerabat auos. namque orba marito
<sili. puni. 1.74>	Cum fugeret Dido famulam Tyron, impia diri
<sili. puni. 1.75>	Belides iuuenis uitauerat arma tyranni
<sili. puni. 1.76>	Et se participem casus sociarat in omnes.
<sili. puni. 1.77>	Nobilis hoc ortu et dextra spectatus Hamilcar,
<sili. puni. 1.78>	Vt fari primamque datum distinguere lingua
<sili. puni. 1.79>	Hannibali uocem, sollers nutrire furores
<sili. puni. 1.80>	Romanum seuit puerili in pectore bellum.
<sili. puni. 1.81>	Vrbe fuit media sacrum genetricis Elissae
<sili. puni. 1.82>	Manibus et patria Tyriis formidine cultum,
<sili. puni. 1.83>	Quod taxi circum et piceae squalentibus umbris
<sili. puni. 1.84>	Abdiderant caelique arcebant lumine, templum.
<sili. puni. 1.85>	Hoc sese, ut perhibent, curis mortalibus olim
<sili. puni. 1.86>	Exuerat regina loco. stant marmore maesto
<sili. puni. 1.87>	Effigies, Belusque parens omnisque nepotum
<sili. puni. 1.88>	A Belo series, stat gloria gentis Agenor
<sili. puni. 1.89>	Et qui longa dedit terris cognomina Phoenix.
<sili. puni. 1.90>	Ipsa sedet tandem aeternum coniuncta Sychaeo.
<sili. puni. 1.91>	Ante pedes ensis Phrygius iacet. ordine centum
<sili. puni. 1.92>	Stant arae caelique deis Ereboque potenti.
<sili. puni. 1.93>	Hic crine effuso atque Hennaeae numina diuae
<sili. puni. 1.94>	Atque Acheronta uocat Stygia cum ueste sacerdos.
<sili. puni. 1.95>	Immugit tellus rumpitque horrenda per umbras
<sili. puni. 1.96>	Sibila. inaccensi flagrant altaribus ignes.
<sili. puni. 1.97>	Tum magico uolitant cantu per inania manes
<sili. puni. 1.98>	Exciti, uultusque in marmore sudat Elissae.
<sili. puni. 1.99>	Hannibal haec patrio iussu ad penetralia fertur,
<sili. puni. 1.100>	Ingressique habitus atque ora explorat Hamilcar.
<sili. puni. 1.101>	Non ille euhantis Massylae palluit iras,
<sili. puni. 1.102>	Non diros templi ritus aspersaque tabo
<sili. puni. 1.103>	Limina et audito surgentes cardine flammas.
<sili. puni. 1.104>	Olli permulcens genitor caput oscula libat
<sili. puni. 1.105>	Attollitque animos hortando et talibus implet:
<sili. puni. 1.106>	"Gens recidiua Phrygum Cadmeae stirpis alumnos
<sili. puni. 1.107>	Foederibus non aequa premit. si fata negarint
<sili. puni. 1.108>	Dedecus id patriae nostra depellere dextra,
<sili. puni. 1.109>	Haec tua sit laus, nate, uelis. age, concipe bella
<sili. puni. 1.110>	Latura exitium Laurentibus. horreat ortus
<sili. puni. 1.111>	Iam pubes Tyrrhena tuos, partusque recusent
<sili. puni. 1.112>	Te surgente, puer, Latiae producere matres."
<sili. puni. 1.113>	His acuit stimulis subicitque haud mollia dictu:
<sili. puni. 1.114>	"Romanos terra atque undis, ubi competet aetas,
<sili. puni. 1.115>	Ferro ignique sequar Rhoeteaque fata reuoluam.
<sili. puni. 1.116>	Non superi mihi, non Martem cohibentia pacta,
<sili. puni. 1.117>	Non celsae obstiterint Alpes Tarpeiaque saxa.
<sili. puni. 1.118>	Hanc mentem iuro nostri per numina Martis,
<sili. puni. 1.119>	Per manes, regina, tuos." tum nigra triformi
<sili. puni. 1.120>	Hostia mactatur diuae, raptimque recludit
<sili. puni. 1.121>	Spirantes artus poscens responsa sacerdos
<sili. puni. 1.122>	Ac fugientem animam properatis consulit extis.
<sili. puni. 1.123>	Ast ubi quaesitas artis de more uetustae
<sili. puni. 1.124>	Intrauit mentes superum, sic deinde profatur:
<sili. puni. 1.125>	"Aetolos late consterni milite campos
<sili. puni. 1.126>	Idaeoque lacus flagrantes sanguine cerno.
<sili. puni. 1.127>	Quanta procul moles scopulis ad sidera tendit,
<sili. puni. 1.128>	Cuius in aerio pendent tua uertice castra!
<sili. puni. 1.129>	Iamque iugis agmen rapitur. trepidantia fumant
<sili. puni. 1.130>	Moenia, et Hesperio tellus porrecta sub axe
<sili. puni. 1.131>	Sidoniis lucet flammis. fluit ecce cruentus
<sili. puni. 1.132>	Eridanus. iacet ore truci super arma uirosque,
<sili. puni. 1.133>	Tertia qui tulerit sublimis opima Tonanti.
<sili. puni. 1.134>	Heu quaenam subitis horrescit turbida nimbis
<sili. puni. 1.135>	Tempestas, ruptoque polo micat igneus aether!
<sili. puni. 1.136>	Magna parant superi. tonat alti regia caeli,
<sili. puni. 1.137>	Bellantemque Iouem cerno." uenientia fata
<sili. puni. 1.138>	Scire ultra uetuit Iuno, fibraeque repente
<sili. puni. 1.139>	Conticuere. latent casus longique labores.
<sili. puni. 1.140>	Sic clausum linquens arcano pectore bellum
<sili. puni. 1.141>	Atque, hominum finem, Gades Calpenque secutus
<sili. puni. 1.142>	Dum fert Herculeis Garamantica signa columnis,
<sili. puni. 1.143>	Occumbit saeuo Tyrius certamine ductor.
<sili. puni. 1.144>	Interea rerum Hasdrubali traduntur habenae
<sili. puni. 1.145>	Occidui qui solis opes et uulgus Hiberum
<sili. puni. 1.146>	Baeticolasque uiros furiis agitabat iniquis.
<sili. puni. 1.147>	Tristia corda ducis, simul immedicabilis ira,
<sili. puni. 1.148>	Et fructus regni feritas erat. asper amore
<sili. puni. 1.149>	Sanguinis, et metui demens credebat honorem
<sili. puni. 1.150>	Nec nota docilis poena satiare furores
<sili. puni. 1.151>	Ore excellentem et spectatum fortibus ausis
<sili. puni. 1.152>	Antiqua de stirpe Tagum superumque hominumque
<sili. puni. 1.153>	Immemor erecto suffossum robore maestis
<sili. puni. 1.154>	Ostentabat ouans populis sine funere regem.
<sili. puni. 1.155>	Auriferi Tagus ascito cognomine fontis
<sili. puni. 1.156>	Perque antra et ripas nymphis ululatus Hiberis,
<sili. puni. 1.157>	Maeonium non ille uadum, non Lydia mallet
<sili. puni. 1.158>	Stagna sibi nec, qui riguo perfunditur auro,
<sili. puni. 1.159>	Campum, atque illatis Hermi flauescit harenis.
<sili. puni. 1.160>	Primus inire manu, postremus ponere Martem.
<sili. puni. 1.161>	Cum rapidum effusis ageret sublimis habenis
<sili. puni. 1.162>	Quadrupedem, non ense uirum, non eminus hasta
<sili. puni. 1.163>	Sistere erat; uolitabat ouans aciesque per ambas
<sili. puni. 1.164>	Iam Tagus auratis agnoscebatur in armis.
<sili. puni. 1.165>	Quem postquam diro suspensum robore uidit
<sili. puni. 1.166>	Deformem leti famulus, clam corripit ensem
<sili. puni. 1.167>	Dilectum domino pernixque irrumpit in aulam
<sili. puni. 1.168>	Atque immite ferit geminato uulnere pectus.
<sili. puni. 1.169>	At Poeni, succensa ira turbataque luctu
<sili. puni. 1.170>	Et saeuis gens laeta, ruunt tormentaque portant.
<sili. puni. 1.171>	Non ignes candensque chalybs, non uerbera passim
<sili. puni. 1.172>	Ictibus innumeris lacerum scindentia corpus,
<sili. puni. 1.173>	Carnificaeue manus penitusue infusa medullis
<sili. puni. 1.174>	Pestis et in medio lucentes uulnere flammae
<sili. puni. 1.175>	Cessauere. ferum uisu dictuque, per artem
<sili. puni. 1.176>	Saeuitiae extenti, quantum tormenta iubebant,
<sili. puni. 1.177>	Creuerunt artus, atque omni sanguine rupto
<sili. puni. 1.178>	Ossa liquefactis fumarunt feruida membris.
<sili. puni. 1.179>	Mens intacta manet. superat ridetque dolores
<sili. puni. 1.180>	Spectanti similis fessosque labore ministros
<sili. puni. 1.181>	Increpitat dominique crucem clamore reposcit.
<sili. puni. 1.182>	Haec inter spretae miseranda piacula poenae
<sili. puni. 1.183>	Erepto trepidus ductore exercitus una
<sili. puni. 1.184>	Hannibalem uoce atque alacri certamine poscit.
<sili. puni. 1.185>	Huic studia accendit patriae uirtutis imago,
<sili. puni. 1.186>	Huic fama in populos iurati didita belli,
<sili. puni. 1.187>	Huic uirides ausis anni feruorque decorus
<sili. puni. 1.188>	Atque armata dolis mens et uis insita fandi.
<sili. puni. 1.189>	Primi ductorem Libyes clamore salutant,
<sili. puni. 1.190>	Mox et Pyrenes populi et bellator Hiberus.
<sili. puni. 1.191>	Continuoque ferox oritur fiducia menti
<sili. puni. 1.192>	Cessisse imperio tantum terraeque marisque.
<sili. puni. 1.193>	Aeoliis candens Austris et lampade Phoebi
<sili. puni. 1.194>	Aestifero Libye torquetur subdita Cancro,
<sili. puni. 1.195>	Aut ingens Asiae latus aut pars tertia terris.
<sili. puni. 1.196>	Terminus huic roseos amnis Lageus ad ortus
<sili. puni. 1.197>	Septeno impellens tumefactum gurgite pontum.
<sili. puni. 1.198>	At qua diuersas clementior aspicit Arctos,
<sili. puni. 1.199>	Herculeo dirimente freto diducta propinquis
<sili. puni. 1.200>	Europes uidet arua iugis. ultra obsidet aequor
<sili. puni. 1.201>	Nec patitur nomen proferri longius Atlas,
<sili. puni. 1.202>	Atlas subducto tracturus uertice caelum.
<sili. puni. 1.203>	Sidera nubiferum fulcit caput, aetheriasque
<sili. puni. 1.204>	Erigit aeternum compages ardua ceruix.
<sili. puni. 1.205>	Canet barba gelu, frontemque immanibus umbris
<sili. puni. 1.206>	Pinea silua premit. uastant caua tempora uenti,
<sili. puni. 1.207>	Nimbosoque ruunt spumantia flumina rictu.
<sili. puni. 1.208>	Tum geminae laterum cautes maria alta fatigant
<sili. puni. 1.209>	Atque, ubi fessus equos Titan immersit anhelos,
<sili. puni. 1.210>	Flammiferum condunt fumanti gurgite currum.
<sili. puni. 1.211>	Sed qua se campis squalentibus Africa tendit,
<sili. puni. 1.212>	Serpentum largo coquitur fecunda ueneno,
<sili. puni. 1.213>	Felix qua pingues mitis plaga temperat agros,
<sili. puni. 1.214>	Nec Cerere Hennaea Phario nec uicta colono.
<sili. puni. 1.215>	Hic passim exsultant Numidae, gens inscia freni,
<sili. puni. 1.216>	Quis inter geminas per ludum mobilis aures
<sili. puni. 1.217>	Quadrupedem flectit non cedens uirga lupatis.
<sili. puni. 1.218>	Altrix bellorum bellatorumque uirorum
<sili. puni. 1.219>	Tellus nec fidens nudo sine fraudibus ensi.
<sili. puni. 1.220>	Altera complebant Hispanae castra cohortes,
<sili. puni. 1.221>	Auxilia Europa genitoris parta tropaeis.
<sili. puni. 1.222>	Martius hinc campos sonipes hinnitibus implet,
<sili. puni. 1.223>	Hinc iuga cornipedes erecti bellica raptant;
<sili. puni. 1.224>	Non Eleus eat campo feruentior axis.
<sili. puni. 1.225>	Prodiga gens animae et properare facillima mortem.
<sili. puni. 1.226>	Namque ubi transcendit florentes uiribus annos,
<sili. puni. 1.227>	Impatiens aeui spernit nouisse senectam,
<sili. puni. 1.228>	Et fati modus in dextra est. hic omne metallum:
<sili. puni. 1.229>	Electri gemino pallent de semine uenae
<sili. puni. 1.230>	Atque atros chalybis fetus humus horrida nutrit.
<sili. puni. 1.231>	Sed scelerum causas operit deus. Astur auarus
<sili. puni. 1.232>	Visceribus lacerae telluris mergitur imis
<sili. puni. 1.233>	Et redit infelix effosso concolor auro.
<sili. puni. 1.234>	Hinc certant, Pactole, tibi Duriusque Tagusque,
<sili. puni. 1.235>	Quique super Grauios lucentes uoluit harenas
<sili. puni. 1.236>	Infernae populis referens obliuia Lethes.
<sili. puni. 1.237>	Nec Cereri terra indocilis nec inhospita Baccho
<sili. puni. 1.238>	Nullaque Palladia sese magis arbore tollit.
<sili. puni. 1.239>	Hae postquam Tyrio gentes cessere tyranno
<sili. puni. 1.240>	Vtque dati rerum freni, nunc arte paterna
<sili. puni. 1.241>	Conciliare uiros armis, consulta senatus
<sili. puni. 1.242>	Vertere, nunc donis. primus sumpsisse laborem,
<sili. puni. 1.243>	Primus iter carpsisse pedes partemque subire,
<sili. puni. 1.244>	Si ualli festinet opus. nec cetera segnis,
<sili. puni. 1.245>	Quaecumque ad laudem stimulant, somnumque negabat
<sili. puni. 1.246>	Naturae noctemque uigil ducebat in armis.
<sili. puni. 1.247>	Interdum proiectus humi turbaeque Libyssae
<sili. puni. 1.248>	Insignis sagulo duris certare maniplis,
<sili. puni. 1.249>	Celsus at in magno praecedens agmine ductor
<sili. puni. 1.250>	Imperium praeferre suum. tum uertice nudo
<sili. puni. 1.251>	Excipere insanos imbres caelique ruinam.
<sili. puni. 1.252>	Spectarunt Poeni, tremuitque exterritus Astur,
<sili. puni. 1.253>	Torquentem cum tela Iouem permixtaque nimbis
<sili. puni. 1.254>	Fulmina et excussos uentorum flatibus ignes
<sili. puni. 1.255>	Turbato transiret equo. nec puluere fessum
<sili. puni. 1.256>	Agminis ardenti labefecit Sirius astro.
<sili. puni. 1.257>	Flammiferis tellus radiis cum exusta dehiscit
<sili. puni. 1.258>	Candentique globo medius coquit aethera feruor
<sili. puni. 1.259>	Femineum putat umenti iacuisse sub umbra
<sili. puni. 1.260>	Exercetque sitim et spectato fonte recedit.
<sili. puni. 1.261>	Idem correptis sternacem ad proelia frenis
<sili. puni. 1.262>	Frangere equum et famam letalis amare lacerti
<sili. puni. 1.263>	Ignotique amnis tranare sonantia saxa
<sili. puni. 1.264>	Atque e diuersa socios accersere ripa.
<sili. puni. 1.265>	Idem expugnati primus stetit aggere muri,
<sili. puni. 1.266>	Et quotiens campo rapidus fera proelia miscet,
<sili. puni. 1.267>	Qua sparsit ferrum, latus rubet aequore limes.
<sili. puni. 1.268>	Ergo instat fatis et rumpere foedera certus,
<sili. puni. 1.269>	Quo datur, interea Romam comprendere bello
<sili. puni. 1.270>	Gaudet et extremis pulsat Capitolia terris.
<sili. puni. 1.271>	Prima Saguntinas turbarunt classica portas,
<sili. puni. 1.272>	Bellaque sumpta uiro belli maioris amore.
<sili. puni. 1.273>	Haud procul Herculei tollunt se litore muri
<sili. puni. 1.274>	Clementer crescente iugo, quis nobile nomen
<sili. puni. 1.275>	Conditus excelso sacrauit colle Zacynthos.
<sili. puni. 1.276>	Hic comes Alcidae remeabat in agmine Thebas
<sili. puni. 1.277>	Geryone exstincto caeloque ea facta ferebat.
<sili. puni. 1.278>	Tres animas namque id monstrum, tres corpore dextras
<sili. puni. 1.279>	Armarat ternaque caput ceruice gerebat.
<sili. puni. 1.280>	Haud alium uidit tellus, cui ponere finem
<sili. puni. 1.281>	Non posset mors una uiro duraeque sorores
<sili. puni. 1.282>	Tertia bis rupto torquerent stamina filo.
<sili. puni. 1.283>	Hinc spolia ostentabat ouans captiuaque uictor
<sili. puni. 1.284>	Armenta ad fontes medio feruore uocabat,
<sili. puni. 1.285>	Cum tumidas fauces accensis sole uenenis
<sili. puni. 1.286>	Calcatus rupit letali uulnere serpens
<sili. puni. 1.287>	Inachiumque uirum terris prostrauit Hiberis.
<sili. puni. 1.288>	Mox profugi ducente Noto aduertere coloni,
<sili. puni. 1.289>	Insula quos genuit Graio circumflua ponto
<sili. puni. 1.290>	Atque auxit, quondam Laertia regna, Zacynthos.
<sili. puni. 1.291>	Firmauit tenues ortus mox Daunia pubes
<sili. puni. 1.292>	Sedis inops, misit largo quam diues alumno
<sili. puni. 1.293>	Magnanimis regnata uiris †nunc Ardea nomen†.
<sili. puni. 1.294>	Libertas populis pacto seruata decusque
<sili. puni. 1.295>	Maiorum, et Poenis urbi imperitare negatum.
<sili. puni. 1.296>	Admouet abrupto flagrantia foedere ductor
<sili. puni. 1.297>	Sidonius castra et latos quatit agmine campos.
<sili. puni. 1.298>	Ipse caput quassans circumlustrauit anhelo
<sili. puni. 1.299>	Muros saeuus equo mensusque pauentia tecta
<sili. puni. 1.300>	Pandere iamdudum portas et cedere uallo
<sili. puni. 1.301>	Imperat et longe clausis sua foedera, longe
<sili. puni. 1.302>	Ausoniam fore nec ueniae spem Marte subactis.
<sili. puni. 1.303>	Scita patrum et leges et iura fidemque deosque
<sili. puni. 1.304>	In dextra nunc esse sua. uerba ocius acer
<sili. puni. 1.305>	Intorto sancit iaculo figitque per arma
<sili. puni. 1.306>	Stantem pro muro et minitantem uana Caicum
<sili. puni. 1.307>	Concidit exacti medius per uiscera teli
<sili. puni. 1.308>	Effusisque simul praerupto ex aggere membris
<sili. puni. 1.309>	Victori moriens tepefactam rettulit hastam.
<sili. puni. 1.310>	At multo ducis exemplum clamore secuti
<sili. puni. 1.311>	Inuoluunt atra telorum moenia nube.
<sili. puni. 1.312>	Clara nec in numero uirtus latet; obuia quisque
<sili. puni. 1.313>	Ora duci portans ceu solus bella capessit.
<sili. puni. 1.314>	Hic crebram fundit Baliari uerbere glandem
<sili. puni. 1.315>	Terque leui ducta circum caput altus habena
<sili. puni. 1.316>	Permissum uentis abscondit in aere telum,
<sili. puni. 1.317>	Hic ualido librat stridentia saxa lacerto,
<sili. puni. 1.318>	Huic impulsa leui torquetur lancea nodo.
<sili. puni. 1.319>	Ante omnes ductor patriis insignis in armis
<sili. puni. 1.320>	Nunc picea iactat fumantem lampada flamma,
<sili. puni. 1.321>	Nunc sude, nunc iaculo, nunc saxis impiger instat
<sili. puni. 1.322>	Aut hydro imbutas, bis noxia tela, sagittas
<sili. puni. 1.323>	Contendit neruo atque insultat fraude pharetrae,
<sili. puni. 1.324>	Dacus ut armiferis Geticae telluris in oris,
<sili. puni. 1.325>	Spicula qui patrio gaudens acuisse ueneno
<sili. puni. 1.326>	Fundit apud ripas inopina binominis Histri.
<sili. puni. 1.327>	Cura subit collem turrita cingere fronte
<sili. puni. 1.328>	Castelloque urbem circumuallare frequenti.
<sili. puni. 1.329>	Heu priscis numen populis, at nomine solo
<sili. puni. 1.330>	In terris iam nota fides! stat dura iuuentus
<sili. puni. 1.331>	Ereptamque fugam et claudi uidet aggere muros,
<sili. puni. 1.332>	Sed dignam Ausonia mortem putat esse Sagunto
<sili. puni. 1.333>	Seruata cecidisse fide. iamque acrius omnes
<sili. puni. 1.334>	Intendunt uires. adductis stridula neruis
<sili. puni. 1.335>	Phocais effundit uastos ballista molares
<sili. puni. 1.336>	Atque eadem ingentis mutato pondere teli
<sili. puni. 1.337>	Ferratam excutiens ornum media agmina rumpit.
<sili. puni. 1.338>	Alternus resonat clangor. certamine tanto
<sili. puni. 1.339>	Conseruere acies, ueluti circumdata uallo
<sili. puni. 1.340>	Roma foret, clamantque super: "tot milia, gentes
<sili. puni. 1.341>	Inter tela satae, iam capto stamus in hoste?
<sili. puni. 1.342>	Nonne pudet coepti, pudet ominis? en bona uirtus
<sili. puni. 1.343>	Primitiaeque ducis! taline implere paramus
<sili. puni. 1.344>	Italiam fama? tales praemittere pugnas?"
<sili. puni. 1.345>	Accensae exsultant mentes, haustusque medullis
<sili. puni. 1.346>	Hannibal exagitat, stimulantque sequentia bella.
<sili. puni. 1.347>	Inuadunt manibus uallum caesasque relinquunt
<sili. puni. 1.348>	Deiecti muris dextras. subit arduus agger
<sili. puni. 1.349>	Imponitque globos pugnantum desuper urbi.
<sili. puni. 1.350>	Armauit clausos ac portis arcuit hostem
<sili. puni. 1.351>	Librari multa consueta falarica dextra
<sili. puni. 1.352>	Horrendum uisu robur celsisque niuosae
<sili. puni. 1.353>	Pyrenes trabs lecta iugis, cui plurima cuspis,
<sili. puni. 1.354>	Vix muris toleranda lues, sed cetera pingui
<sili. puni. 1.355>	Vncta pice atque atro circumlita sulphure fumant.
<sili. puni. 1.356>	Fulminis haec ritu summis e moenibus arcis
<sili. puni. 1.357>	Incita sulcatum tremula secat aera flamma,
<sili. puni. 1.358>	Qualis sanguineo praestringit lumina crine
<sili. puni. 1.359>	Ad terram caelo decurrens ignea lampas.
<sili. puni. 1.360>	Haec ictu rapido pugnantum saepe per auras
<sili. puni. 1.361>	Attonito ductore tulit fumantia membra,
<sili. puni. 1.362>	Haec uastae lateri turris cum turbine fixa
<sili. puni. 1.363>	Dum penitus pluteis Vulcanum exercet adesis,
<sili. puni. 1.364>	Arma uirosque simul pressit flagrante ruina.
<sili. puni. 1.365>	Tandem condensis artae testudinis armis
<sili. puni. 1.366>	Subducti Poeni uallo caecaque latebra
<sili. puni. 1.367>	Pandunt prolapsam suffossis moenibus urbem.
<sili. puni. 1.368>	Terribilem in sonitum procumbens aggere uicto
<sili. puni. 1.369>	Herculeus labor atque immania saxa resoluens
<sili. puni. 1.370>	Mugitum ingentem caeli dedit. Alpibus altis
<sili. puni. 1.371>	Aeriae rupes scopulorum mole reuulsa
<sili. puni. 1.372>	Haud aliter scindunt resonanti fragmine montem.
<sili. puni. 1.373>	Surgebat cumulo certatim prorutus agger,
<sili. puni. 1.374>	Obstabatque iacens uallum, ni protinus instent
<sili. puni. 1.375>	Hinc atque hinc acies media pugnare ruina.
<sili. puni. 1.376>	Emicat ante omnes primaeuo flore iuuentae
<sili. puni. 1.377>	Insignis Rutulo Murrus de sanguine (at idem
<sili. puni. 1.378>	Matre Saguntina Graius geminoque parente
<sili. puni. 1.379>	Dulichios Italis miscebat prole nepotes).
<sili. puni. 1.380>	Hic magno socios Aradum clamore uocantem,
<sili. puni. 1.381>	Qua corpus loricam inter galeamque patescit,
<sili. puni. 1.382>	Conantis motus speculatus cuspide sistit
<sili. puni. 1.383>	Prostratumque premens telo uoce insuper urget:
<sili. puni. 1.384>	"Fallax Poene, iaces; certe Capitolia primus
<sili. puni. 1.385>	Scandebas uictor. quae tanta licentia uoti?
<sili. puni. 1.386>	Nunc Stygio fer bella Ioui!" tum feruidus hastam
<sili. puni. 1.387>	Aduersi torquens defigit in inguine Hiberi,
<sili. puni. 1.388>	Oraque dum calcat iam singultantia leto,
<sili. puni. 1.389>	"Hac iter est" inquit "uobis ad moenia Romae,
<sili. puni. 1.390>	O metuenda manus. sic, quo properatis, eundum."
<sili. puni. 1.391>	Mox instaurantis pugnam circumsilit arma
<sili. puni. 1.392>	Et rapto nudum clipeo latus haurit Hiberi.
<sili. puni. 1.393>	Diues agri, diues pecoris famaeque negatus
<sili. puni. 1.394>	Bella feris arcu iaculoque agitarat Hiberus,
<sili. puni. 1.395>	Felix heu nemorum et uitae laudandus opacae,
<sili. puni. 1.396>	Si sua per patrios tenuisset spicula saltus.
<sili. puni. 1.397>	Hunc miseratus adest infesto uulnere Ladmus.
<sili. puni. 1.398>	Cui saeuum arridens "narrabis Hamilcaris umbris
<sili. puni. 1.399>	Hanc" inquit "dextram, quae iam post funera uulgi
<sili. puni. 1.400>	Hannibalem uobis comitem dabit", et ferit alte
<sili. puni. 1.401>	Insurgens gladio cristatae cassidis aera
<sili. puni. 1.402>	Perque ipsum tegimen crepitantia dissipat ossa.
<sili. puni. 1.403>	Tum frontem Chremetes intonsam umbrante capillo
<sili. puni. 1.404>	Saeptus et horrentes effingens crine galeros,
<sili. puni. 1.405>	Tum Masulis crudaque uirens ad bella senecta
<sili. puni. 1.406>	Karthalo non pauidus fetas mulcere leaenas,
<sili. puni. 1.407>	Flumineaque urna caelatus Bagrada parmam
<sili. puni. 1.408>	Et uastae Nasamon Syrtis populator Hiempsal,
<sili. puni. 1.409>	Audax in fluctu laceras captare carinas,
<sili. puni. 1.410>	Vna omnes dextraque cadunt iraque perempti;
<sili. puni. 1.411>	Nec non serpentem diro exarmare ueneno
<sili. puni. 1.412>	Doctus Athyr tactuque graues sopire chelydros
<sili. puni. 1.413>	Ac dubiam admoto subolem explorare ceraste.
<sili. puni. 1.414>	Tu quoque fatidicis Garamanticus accola lucis
<sili. puni. 1.415>	Insignis flexo galeam per tempora cornu,
<sili. puni. 1.416>	Heu frustra reditum sortes tibi saepe locutas
<sili. puni. 1.417>	Mentitumque Iouem increpitans, occumbis, Hiarba.
<sili. puni. 1.418>	Et iam corporibus cumulatus creuerat agger
<sili. puni. 1.419>	Perfusaeque atra fumabant caede ruinae,
<sili. puni. 1.420>	Cum ductorem auido clamore in proelia poscit.
<sili. puni. 1.421>	Fulmineus ceu Spartanis latratibus actus,
<sili. puni. 1.422>	Cum siluam occursu uenantum perdidit, hirto
<sili. puni. 1.423>	Horrescit saetis dorso et postrema capessit
<sili. puni. 1.424>	Proelia canentem mandens aper ore cruorem
<sili. puni. 1.425>	Iamque ignem geminum contra uenabula torquens.
<sili. puni. 1.426>	At parte ex alia, qua se insperata iuuentus
<sili. puni. 1.427>	Extulerat portis, ceu spicula nulla manusque
<sili. puni. 1.428>	Vim ferre exitiumue queant, permixtus utrisque
<sili. puni. 1.429>	Hannibal agminibus passim furit et quatit ensem,
<sili. puni. 1.430>	Cantato nuper senior quem fecerat igni
<sili. puni. 1.431>	Litore ab Hesperidum Temisus, qui carmine pollens
<sili. puni. 1.432>	Fidebat magica ferrum crudescere lingua,
<sili. puni. 1.433>	Quantus Bistoniis late Gradiuus in oris
<sili. puni. 1.434>	Belligero rapitur curru telumque coruscans,
<sili. puni. 1.435>	Titanum quo pulsa cohors, flagrantia bella
<sili. puni. 1.436>	Cornipedum afflatu domat et stridoribus axis.
<sili. puni. 1.437>	Iamque Hostum rutilumque Pholum ingentemque Metiscum,
<sili. puni. 1.438>	Iam Lygdum Duriumque simul flauumque Galaesum
<sili. puni. 1.439>	Et geminos Chromin atque Gyan demiserat umbris.
<sili. puni. 1.440>	Daunum etiam, grata quo non spectatior alter
<sili. puni. 1.441>	Voce mouere fora atque orando fingere mentes
<sili. puni. 1.442>	Nec legum custos sollertior, aspera telis
<sili. puni. 1.443>	Dicta admiscentem: "quaenam te, Poene, paternae
<sili. puni. 1.444>	Huc adigunt furiae? non haec Sidonia tecta
<sili. puni. 1.445>	Feminea fabricata manu pretioue parata
<sili. puni. 1.446>	Exulibusue datum dimensis litus harenis.
<sili. puni. 1.447>	Fundamenta deum Romanaque foedera cernis"-
<sili. puni. 1.448>	Ast illum toto iactantem talia campo
<sili. puni. 1.449>	Ingenti raptum nisu medioque uirorum
<sili. puni. 1.450>	Auulsum inter tela globo et post terga reuinctum
<sili. puni. 1.451>	Hannibal ad poenam lentae mandauerat irae
<sili. puni. 1.452>	Increpitansque suos inferri signa iubebat
<sili. puni. 1.453>	Perque ipsos caedis cumulos stragemque iacentum
<sili. puni. 1.454>	Monstrabat furibundus iter cunctosque ciebat
<sili. puni. 1.455>	Nomine et in praedas stantem dabat improbus urbem.
<sili. puni. 1.456>	Sed postquam a trepidis allatum feruere partem
<sili. puni. 1.457>	Diuersam Marte infausto Murroque secundos
<sili. puni. 1.458>	Hunc superos tribuisse diem, ruit ocius amens
<sili. puni. 1.459>	Lymphato cursu atque ingentes deserit actus.
<sili. puni. 1.460>	Letiferum nutant fulgentes uertice cristae,
<sili. puni. 1.461>	Crine ut flammifero terret fera regna cometes
<sili. puni. 1.462>	Sanguineum spargens ignem; uomit atra rubentes
<sili. puni. 1.463>	Fax caelo radios, ac saeua luce coruscum
<sili. puni. 1.464>	Scintillat sidus terrisque extrema minatur.
<sili. puni. 1.465>	Praecipiti dant tela uiam, dant signa uirique,
<sili. puni. 1.466>	Atque ambae trepidant acies. iacit igneus hastae
<sili. puni. 1.467>	Dirum lumen apex, ac late fulgurat umbo.
<sili. puni. 1.468>	Talis ubi Aegaeo surgente ad sidera ponto
<sili. puni. 1.469>	Per longum uasto Cori cum murmure fluctus
<sili. puni. 1.470>	Suspensum in terras portat mare, frigida nautis
<sili. puni. 1.471>	Corda tremunt; sonat ille procul flatuque tumescens
<sili. puni. 1.472>	Curuatis pauidas tramittit Cycladas undis.
<sili. puni. 1.473>	Non cuncta e muris unum incessentia tela
<sili. puni. 1.474>	Fumantesque ante ora faces, non saxa per artem
<sili. puni. 1.475>	Tormentis excussa tenent. ut tegmina primum
<sili. puni. 1.476>	Fulgentis galeae conspexit et arma cruento
<sili. puni. 1.477>	Inter solem auro rutilantia, turbidus infit:
<sili. puni. 1.478>	"En, qui res Libycas inceptaque tanta retardet,
<sili. puni. 1.479>	Romani Murrus belli mora. foedera, faxo,
<sili. puni. 1.480>	Iam noscas, quid uana queant et uester Hiberus.
<sili. puni. 1.481>	Fer tecum castamque fidem seruataque iura,
<sili. puni. 1.482>	Deceptos mihi linque deos". cui talia Murrus:
<sili. puni. 1.483>	"Exoptatus ades. mens olim proelia poscit
<sili. puni. 1.484>	Speque tui flagrat capitis. fer debita fraudum
<sili. puni. 1.485>	Praemia et Italiam tellure inquire sub ima.
<sili. puni. 1.486>	Longum in Dardanios fines iter atque niualem
<sili. puni. 1.487>	Pyrenen Alpesque tibi mea dextera donat".
<sili. puni. 1.488>	Haec inter cernens subeuntem comminus hostem
<sili. puni. 1.489>	Praeruptumque loci fidum sibi, corripit ingens
<sili. puni. 1.490>	Aggere conuulso saxum et nitentis in ora
<sili. puni. 1.491>	Deuoluit, pronoque silex ruit incitus ictu.
<sili. puni. 1.492>	Subsedit duro concussus fragmine muri.
<sili. puni. 1.493>	Tum pudor accendit mentem, nec conscia fallit
<sili. puni. 1.494>	Virtus pressa loco; frendens luctatur et aegro
<sili. puni. 1.495>	Scandit in aduersum per saxa uetantia nisu.
<sili. puni. 1.496>	Sed postquam propior uicino lumine fulsit
<sili. puni. 1.497>	Et tota se mole tulit, uelut incita clausum
<sili. puni. 1.498>	Agmina Poenorum cingant et cuncta pauentem
<sili. puni. 1.499>	Castra premant, lato Murrus caligat in hoste.
<sili. puni. 1.500>	Mille simul dextrae densusque micare uidetur
<sili. puni. 1.501>	Ensis et innumerae nutare in casside cristae.
<sili. puni. 1.502>	Conclamant utrimque acies, ceu tota Saguntos
<sili. puni. 1.503>	Igne micet. trahit instanti languentia leto
<sili. puni. 1.504>	Membra pauens Murrus supremaque uota capessit:
<sili. puni. 1.505>	"Conditor Alcide, cuius uestigia sacra
<sili. puni. 1.506>	Incolimus terra, minitantem auerte procellam,
<sili. puni. 1.507>	Si tua non segni defenso moenia dextra".
<sili. puni. 1.508>	Dumque orat caeloque attollit lumina supplex-
<sili. puni. 1.509>	"Cerne", ait "an nostris longe Tirynthius ausis
<sili. puni. 1.510>	Iustius affuerit. ni displicet aemula uirtus,
<sili. puni. 1.511>	Haud me dissimilem, Alcide, primoribus annis
<sili. puni. 1.512>	Agnosces, inuicte, tuis. fer numen amicum
<sili. puni. 1.513>	Et, Troiae quondam primis memorate ruinis,
<sili. puni. 1.514>	Dexter ades Phrygiae delenti stirpis alumnos".
<sili. puni. 1.515>	Sic Poenus pressumque ira simul exigit ensem,
<sili. puni. 1.516>	Qua capuli statuere morae, teloque relato
<sili. puni. 1.517>	Horrida labentis perfunditur arma cruore.
<sili. puni. 1.518>	Ilicet ingenti casu turbata iuuentus
<sili. puni. 1.519>	Procurrit, nota arma uiri corpusque superbo
<sili. puni. 1.520>	Victori spoliare negant. coit aucta uicissim
<sili. puni. 1.521>	Hortando manus et glomerata mole feruntur.
<sili. puni. 1.522>	Hinc saxis galea, hinc clipeus sonat aereus hastis.
<sili. puni. 1.523>	Incessunt sudibus librataque pondera plumbi
<sili. puni. 1.524>	Certatim iaciunt. decisae uertice cristae
<sili. puni. 1.525>	Direptumque decus nutantum in caede iubarum.
<sili. puni. 1.526>	Iamque agitur largus per membra fluentia sudor
<sili. puni. 1.527>	Et stant loricae squamis horrentia tela.
<sili. puni. 1.528>	Nec requies tegimenue datur mutare sub ictu.
<sili. puni. 1.529>	Genua labant, fessique umeri gestamina laxant.
<sili. puni. 1.530>	Tum creber penitusque trahens suspiria sicco
<sili. puni. 1.531>	Fumat ab ore uapor, nisuque elisus anhelo
<sili. puni. 1.532>	Auditur gemitus fractumque in casside murmur.
<sili. puni. 1.533>	Mente aduersa domat gaudetque nitescere duris
<sili. puni. 1.534>	Virtutem et decoris pretio discrimina pensat.
<sili. puni. 1.535>	Hic subitus scisso densa inter nubila caelo
<sili. puni. 1.536>	Erupit quatiens terram fragor, et super ipsas
<sili. puni. 1.537>	Bis pater intonuit geminato fulmine pugnas.
<sili. puni. 1.538>	Inde inter nubes uentorum turbine caeco
<sili. puni. 1.539>	Vltrix iniusti uibrauit lancea belli
<sili. puni. 1.540>	Ac femine aduerso librata cuspide sedit.
<sili. puni. 1.541>	Tarpeiae rupes superisque habitabile saxum
<sili. puni. 1.542>	Et uos, uirginea lucentes semper in ara
<sili. puni. 1.543>	Laomedonteae, Troiana altaria, flammae,
<sili. puni. 1.544>	Heu quantum uobis fallacis imagine teli
<sili. puni. 1.545>	Promisere dei! propius si pressa furenti
<sili. puni. 1.546>	Hasta foret, clausae starent mortalibus Alpes
<sili. puni. 1.547>	Nec, Thrasymenne, tuis nunc Allia cederet undis.
<sili. puni. 1.548>	Sed Iuno aspectans Pyrenes uertice celsae
<sili. puni. 1.549>	Naua rudimenta et primos in Marte calores
<sili. puni. 1.550>	Vt uidet impressum coniecta cuspide uulnus,
<sili. puni. 1.551>	Aduolat obscura circumdata nube per auras
<sili. puni. 1.552>	Et ualidam duris euellit ab ossibus hastam.
<sili. puni. 1.553>	Ille tegit clipeo fusum per membra cruorem
<sili. puni. 1.554>	Tardaque paulatim et dubio uestigia nisu
<sili. puni. 1.555>	Alternata trahens auersus ab aggere cedit.
<sili. puni. 1.556>	Nox tandem optatis terras pontumque tenebris
<sili. puni. 1.557>	Condidit et pugnas erepta luce diremit.
<sili. puni. 1.558>	At durae inuigilant mentes molemque reponunt,
<sili. puni. 1.559>	Noctis opus. clausos acuunt extrema pericli
<sili. puni. 1.560>	Et fractis rebus uiolentior ultima uirtus.
<sili. puni. 1.561>	Hinc puer inualidique senes, hinc femina ferre
<sili. puni. 1.562>	Certat opem in dubiis miserando naua labori,
<sili. puni. 1.563>	Saxaque mananti subuectat uulnere miles.
<sili. puni. 1.564>	Iam patribus clarisque senum sua munia curae;
<sili. puni. 1.565>	Concurrunt lectosque uiros hortantur et orant,
<sili. puni. 1.566>	Defessis subeant rebus reuocentque salutem
<sili. puni. 1.567>	Et Latia extremis implorent casibus arma.
<sili. puni. 1.568>	"Ite citi, remis uelisque impellite puppim,
<sili. puni. 1.569>	Saucia dum castris clausa est fera; tempore Martis
<sili. puni. 1.570>	Vtendum est rupto et grassandum ad clara periclis.
<sili. puni. 1.571>	Ite citi, deflete fidem murosque ruentes
<sili. puni. 1.572>	Antiquaque domo meliora accersite fata.
<sili. puni. 1.573>	Mandati summa est: dum stat, remeate, Saguntos".
<sili. puni. 1.574>	Ast illi celerant, qua proxima litora, gressum
<sili. puni. 1.575>	Et fugiunt tumido per spumea caerula uelo.
<sili. puni. 1.576>	Pellebat somnos Tithoni roscida coniunx,
<sili. puni. 1.577>	Ac rutilus primis sonipes hinnitibus altos
<sili. puni. 1.578>	Afflarat montes roseasque mouebat habenas;
<sili. puni. 1.579>	Iam celsa e muris exstructa mole iuuentus
<sili. puni. 1.580>	Clausam nocturnis ostentat turribus urbem.
<sili. puni. 1.581>	Rerum omnes pendent actus, et milite maesto
<sili. puni. 1.582>	Laxata obsidio, ac pugnandi substitit ardor,
<sili. puni. 1.583>	Inque ducem uersae tanto discrimine curae.
<sili. puni. 1.584>	Interea Rutulis longinqua per aequora uectis
<sili. puni. 1.585>	Herculei ponto coepere exsistere colles
<sili. puni. 1.586>	Et nebulosa iugis attollere saxa Monoeci.
<sili. puni. 1.587>	Thracius hos Boreas scopulos immitia regna
<sili. puni. 1.588>	Solus habet semperque rigens nunc litora pulsat,
<sili. puni. 1.589>	Nunc ipsas alis plangit stridentibus Alpes,
<sili. puni. 1.590>	Atque ubi se terris glaciali fundit ab Arcto,
<sili. puni. 1.591>	Haud ulli contra fiducia surgere uento.
<sili. puni. 1.592>	Verticibus torquet rapidis mare, fractaque anhelant
<sili. puni. 1.593>	Aequora, et iniecto conduntur gurgite montes,
<sili. puni. 1.594>	Iamque uolans Rhenum Rhodanumque in nubila tollit.
<sili. puni. 1.595>	Hunc postquam Boreae dirum euasere furorem,
<sili. puni. 1.596>	Alternos maesti casus bellique marisque
<sili. puni. 1.597>	Et dubium rerum euentum sermone uolutant:
<sili. puni. 1.598>	"O patria, o Fidei domus inclita, quo tua nunc sunt
<sili. puni. 1.599>	Fata loco? sacraene manent in collibus arces
<sili. puni. 1.600>	An cinis, heu superi, tanto de nomine restat?
<sili. puni. 1.601>	Ferte leues auras flatusque ciete secundos,
<sili. puni. 1.602>	Si nondum insultat templorum Poenicus ignis
<sili. puni. 1.603>	Culminibus Latiaeque ualent succurrere classes".
<sili. puni. 1.604>	Talibus illacrimant noctemque diemque querelis,
<sili. puni. 1.605>	Donec Laurentes puppis defertur ad oras,
<sili. puni. 1.606>	Qua pater acceptis Anienis ditior undis
<sili. puni. 1.607>	In pontum flauo descendit gurgite Thybris.
<sili. puni. 1.608>	Hinc consanguineae subeunt iam moenia Romae.
<sili. puni. 1.609>	Consilium uocat augustum castaque beatos
<sili. puni. 1.610>	Paupertate patres ac nomina parta triumphis
<sili. puni. 1.611>	Consul et aequantem superos uirtute senatum.
<sili. puni. 1.612>	Facta animosa uiros et recti sacra cupido
<sili. puni. 1.613>	Attollunt, hirtaeque comae neglectaque mensa
<sili. puni. 1.614>	Dexteraque a curuis capulo non segnis aratris.
<sili. puni. 1.615>	Exiguo faciles et opum non indiga corda
<sili. puni. 1.616>	Ad paruos curru remeabant saepe penates.
<sili. puni. 1.617>	In foribus sacris primoque in limine templi
<sili. puni. 1.618>	Captiui currus, belli decus, armaque rapta
<sili. puni. 1.619>	Pugnantum ducibus saeuaeque in Marte secures,
<sili. puni. 1.620>	Perfossi clipei et seruantia tela cruorem
<sili. puni. 1.621>	Claustraque portarum pendent. hic Punica bella,
<sili. puni. 1.622>	Aegates, cernas fusaque per aequora classe
<sili. puni. 1.623>	Exactam ponto Libyen testantia rostra.
<sili. puni. 1.624>	Hic galeae Senonum pensatique improbus auri
<sili. puni. 1.625>	Arbiter ensis inest Gallisque ex arce fugatis
<sili. puni. 1.626>	Arma reuertentis pompa gestata Camilli,
<sili. puni. 1.627>	Hic spolia Aeacidae, hic Epirotica signa
<sili. puni. 1.628>	Et Ligurum horrentes coni parmaeque relatae
<sili. puni. 1.629>	Hispana de gente rudes Alpinaque gaesa.
<sili. puni. 1.630>	Sed postquam clades patefecit et horrida bella
<sili. puni. 1.631>	Orantum squalor praesensque astare Sagunti
<sili. puni. 1.632>	Ante oculos uisa est extrema precantis imago,
<sili. puni. 1.633>	Tum senior maesto Sicoris sic incipit ore:
<sili. puni. 1.634>	"Sacrata gens clara fide, quam rite fatentur
<sili. puni. 1.635>	Marte satam populi ferro parere subacti,
<sili. puni. 1.636>	Ne crede emensos leuia ob discrimina pontum.
<sili. puni. 1.637>	Vidimus obsessam patriam murosque trementes
<sili. puni. 1.638>	Et, quem insana freta aut coetus genuere ferarum,
<sili. puni. 1.639>	Vidimus Hannibalem. procul his a moenibus, oro,
<sili. puni. 1.640>	Arcete, o superi, nostroque in Marte tenete
<sili. puni. 1.641>	Fatiferae iuuenem dextrae! qua mole sonantes
<sili. puni. 1.642>	Exigit ille trabes et quantus crescit in armis!
<sili. puni. 1.643>	Trans iuga Pyrenes medium indignatus Hiberum
<sili. puni. 1.644>	Exciuit Calpen et mersos Syrtis harenis
<sili. puni. 1.645>	Molitur populos maioraque moenia quaerit.
<sili. puni. 1.656>	Omnis Hiber, omnis rapidis fera Gallia turmis,
<sili. puni. 1.657>	Omnis ab aestifero sitiens Libys imminet axe.
<sili. puni. 1.646>	Spumeus hic medio qui surgit ab aequore fluctus,
<sili. puni. 1.647>	Si prohibere piget, uestras effringet in urbes.
<sili. puni. 1.648>	An tanti pretium motus ruptique per enses
<sili. puni. 1.649>	Foederis hoc iuueni iurata in bella ruenti
<sili. puni. 1.650>	Creditis, ut statuat superatae iura Sagunto?
<sili. puni. 1.651>	Ocius ite, uiri, et nascentem exstinguite flammam,
<sili. puni. 1.652>	Ne serae redeant post aucta pericula curae.
<sili. puni. 1.653>	Quamquam o, si nullus terror, non obruta iam nunc
<sili. puni. 1.654>	Semina fumarent belli, uestraene Sagunto
<sili. puni. 1.655>	Spernendum consanguineam protendere dextram?
<sili. puni. 1.658>	Per uos culta diu Rutulae primordia gentis
<sili. puni. 1.659>	Laurentemque larem et genetricis pignora Troiae,
<sili. puni. 1.660>	Conseruate pios, qui permutare coacti
<sili. puni. 1.661>	Acrisioneis Tirynthia culmina muris.
<sili. puni. 1.662>	Vos etiam Zanclen Siculi contra arma tyranni
<sili. puni. 1.663>	Iuuisse egregium, uos et Campana tueri
<sili. puni. 1.664>	Moenia depulso Samnitum robore dignum
<sili. puni. 1.665>	Sigeis duxistis auis. uetus incola Dauni
<sili. puni. 1.666>	(Testor uos, fontes et stagna arcana Numici),
<sili. puni. 1.667>	Cum felix nimium dimitteret Ardea pubem,
<sili. puni. 1.668>	Sacra domumque ferens et aui penetralia Turni
<sili. puni. 1.669>	Vltra Pyrenen Laurentia nomina duxi.
<sili. puni. 1.670>	Cur ut decisa atque auulsa a corpore membra
<sili. puni. 1.671>	Despiciar, nosterque luat cur foedera sanguis?"
<sili. puni. 1.672>	Tandem, ut finitae uoces, (miserabile uisu)
<sili. puni. 1.673>	Summissi palmas lacerato tegmine uestis
<sili. puni. 1.674>	Affigunt proni squalentia corpora terrae.
<sili. puni. 1.675>	Inde agitant consulta patres curasque fatigant.
<sili. puni. 1.676>	Lentulus ut cernens accensae tecta Sagunti
<sili. puni. 1.677>	Poscendum poenae iuuenem celerique negantis
<sili. puni. 1.678>	Exuri bello Carthaginis arua iubebat.
<sili. puni. 1.679>	At Fabius cauta speculator mente futuri
<sili. puni. 1.680>	Nec laetus dubiis parcusque lacessere Martem
<sili. puni. 1.681>	Et melior clauso bellum producere ferro,
<sili. puni. 1.682>	Prima super tantis rebus pensanda, ducisne
<sili. puni. 1.683>	Ceperit arma furor, patres an signa moueri
<sili. puni. 1.684>	Censuerint, mittique uiros, qui exacta reportent.
<sili. puni. 1.685>	Prouidus haec ritu uatis fundebat ab alto
<sili. puni. 1.686>	Pectore praemeditans Fabius surgentia bella,
<sili. puni. 1.687>	Vt saepe e celsa grandaeuus puppe magister
<sili. puni. 1.688>	Prospiciens signis uenturum in carbasa Corum
<sili. puni. 1.689>	Summo iam dudum substringit lintea malo.
<sili. puni. 1.690>	Sed lacrimae atque ira mixtus dolor impulit omnes
<sili. puni. 1.691>	Praecipitare latens fatum, lectique senatus,
<sili. puni. 1.692>	Qui ductorem adeant; si perstet surdus in armis
<sili. puni. 1.693>	Pactorum, uertant inde ad Carthaginis arces
<sili. puni. 1.694>	Nec diuum oblitis indicere bella morentur.
<sili. puni. 2.1>	Caeruleis prouecta uadis iam Dardana puppis
<sili. puni. 2.2>	Tristia magnanimi portabat iussa senatus
<sili. puni. 2.3>	Primoresque patrum. Fabius, Tirynthia proles,
<sili. puni. 2.4>	Ter centum memorabat auos, quos turbine Martis
<sili. puni. 2.5>	Abstulit una dies, cum Fors non aequa labori
<sili. puni. 2.6>	Patricio Cremerae maculauit sanguine ripas.
<sili. puni. 2.7>	Huic comes aequato sociauit munere curas
<sili. puni. 2.8>	Publicola, ingentis Volesi Spartana propago.
<sili. puni. 2.9>	Is cultam referens insigni nomine plebem
<sili. puni. 2.10>	Ausonios atauo ducebat consule fastus.
<sili. puni. 2.11>	Hos ut depositis portum contingere uelis
<sili. puni. 2.12>	Allatum Hannibali consultaque ferre senatus
<sili. puni. 2.13>	Iam medio seram bello poscentia pacem
<sili. puni. 2.14>	Ductorisque simul conceptas foedere poenas,
<sili. puni. 2.15>	Ocius armatas passim per litora turmas
<sili. puni. 2.16>	Ostentare iubet minitantia signa recensque
<sili. puni. 2.17>	Perfusos clipeos et tela rubentia caede.
<sili. puni. 2.18>	Haud dictis nunc esse locum, strepere omnia clamat
<sili. puni. 2.19>	Tyrrhenae clangore tubae gemituque cadentum.
<sili. puni. 2.20>	Dum detur, relegant pontum neu se addere clausis
<sili. puni. 2.21>	Festinent; notum, quid caede calentibus armis,
<sili. puni. 2.22>	Quantum irae liceat, motusue quid audeat ensis.
<sili. puni. 2.23>	Sic ducis affatu per inhospita litora pulsi
<sili. puni. 2.24>	Conuerso Tyrios petierunt remige patres.
<sili. puni. 2.25>	Hic alto Poenus fundentem uela carinam
<sili. puni. 2.26>	Incessens dextra: "nostrum, pro Iuppiter!" inquit
<sili. puni. 2.27>	"Nostrum ferre caput parat illa per aequora puppis.
<sili. puni. 2.28>	Heu caecae mentes tumefactaque corda secundis!
<sili. puni. 2.29>	Armatum Hannibalem poenae petit impia tellus!
<sili. puni. 2.30>	Ne deposce, adero; dabitur tibi copia nostri
<sili. puni. 2.31>	Ante exspectatum, portisque focisque timebis,
<sili. puni. 2.32>	Quae nunc externos defendis, Roma, penates.
<sili. puni. 2.33>	Tarpeios iterum scopulos praeruptaque saxa
<sili. puni. 2.34>	Scandatis licet et celsam migretis in arcem,
<sili. puni. 2.35>	Nullo iam capti uitam pensabitis auro".
<sili. puni. 2.36>	Incensi dictis animi, et furor additus armis.
<sili. puni. 2.37>	Conditur extemplo telorum nubibus aether,
<sili. puni. 2.38>	Et densa resonant saxorum grandine turres.
<sili. puni. 2.39>	Ardor agit, prouecta queat dum cernere muros,
<sili. puni. 2.40>	Inque oculis profugae Martem exercere carinae.
<sili. puni. 2.41>	Ipse autem incensas promissa piacula turmas
<sili. puni. 2.42>	Flagitat insignis nudato uulnere ductor
<sili. puni. 2.43>	Ac repetens questus furibundo personat ore:
<sili. puni. 2.44>	"Poscimur, o socii, Fabiusque e puppe catenas
<sili. puni. 2.45>	Ostentat, dominique uocat nos ira senatus.
<sili. puni. 2.46>	Si taedet coepti culpandaue mouimus arma
<sili. puni. 2.47>	Ausoniam ponto propere reuocate carinam;
<sili. puni. 2.48>	Nil moror; en uincta lacerandum tradite dextra.
<sili. puni. 2.49>	Nam cur Eoi deductus origine Beli
<sili. puni. 2.50>	Tot Libyae populis, tot circumfusus Hiberis
<sili. puni. 2.51>	Seruitium perferre negem? Rhoeteius immo
<sili. puni. 2.52>	Aeternum imperitet populus saeclisque propaget
<sili. puni. 2.53>	Regna ferox; nos iussa uirum nutusque tremamus."
<sili. puni. 2.54>	Effundunt gemitus atque omina tristia uertunt
<sili. puni. 2.55>	In stirpem Aeneadum ac stimulant clamoribus iras.
<sili. puni. 2.56>	Discinctos inter Libyas populosque bilingues
<sili. puni. 2.57>	Marmaricis audax in bella Oenotria signis
<sili. puni. 2.58>	Venerat Asbyte, proles Garamantis Hiarbae.
<sili. puni. 2.59>	Hammone hic genitus Phorcynidos antra Medusae
<sili. puni. 2.60>	Cinyphiumque Macen et iniquo e sole calentes
<sili. puni. 2.61>	Battiadas late imperio sceptrisque regebat.
<sili. puni. 2.62>	Cui patrius Nasamon aeternumque arida Barce,
<sili. puni. 2.63>	Cui nemora Autololum atque infidae litora Syrtis
<sili. puni. 2.64>	Parebant nullaque leuis Gaetulus habena.
<sili. puni. 2.65>	Atque is fundarat thalamos Tritonide nympha,
<sili. puni. 2.66>	Vnde genus proauumque Iouem regina ferebat
<sili. puni. 2.67>	Et sua fatidico repetebat nomina luco.
<sili. puni. 2.68>	Haec ignara uiri uacuoque assueta cubili
<sili. puni. 2.69>	Venatu et siluis primos defenderat annos;
<sili. puni. 2.70>	Non calathis mollita manus operataue fuso
<sili. puni. 2.71>	Dictynnam et saltus et anhelum impellere planta
<sili. puni. 2.72>	Cornipedem ac strauisse feras immitis amabat,
<sili. puni. 2.73>	Quales Threiciae Rhodopen Pangaeaque lustrant
<sili. puni. 2.74>	Saxosis nemora alta iugis cursuque fatigant
<sili. puni. 2.75>	Hebrum innupta manus; spreti Ciconesque Getaeque
<sili. puni. 2.76>	Et Rhesi domus et lunatis Bistones armis.
<sili. puni. 2.77>	Ergo habitu insignis patrio, religata fluentem
<sili. puni. 2.78>	Hesperidum crinem dono dextrumque feroci
<sili. puni. 2.79>	Nuda latus Marti ac fulgentem tegmine laeuam
<sili. puni. 2.80>	Thermodontiaca munita in proelia pelta
<sili. puni. 2.81>	Fumantem rapidis quatiebat cursibus axem.
<sili. puni. 2.82>	Pars comitum biiugo curru, pars cetera dorso
<sili. puni. 2.83>	Fertur equi; nec non Veneris iam foedera passae
<sili. puni. 2.84>	Reginam cingunt, sed uirgine densior ala est.
<sili. puni. 2.85>	Ipsa autem gregibus per longa mapalia lectos
<sili. puni. 2.86>	Ante aciem ostentabat equos tumuloque propinquo,
<sili. puni. 2.87>	Dum sequitur gyris campum, uibrata per auras
<sili. puni. 2.88>	Spicula contorquens summa ponebat in arce.
<sili. puni. 2.89>	Hanc hasta totiens intrantem moenia Mopsus
<sili. puni. 2.90>	Non tulit et celsis senior Gortynia muris
<sili. puni. 2.91>	Tela sonante fugat neruo liquidasque per auras
<sili. puni. 2.92>	Derigit aligero letalia uulnera ferro.
<sili. puni. 2.93>	Cres erat, aerisonis Curetum aduectus ab antris,
<sili. puni. 2.94>	Dictaeos agitare puer leuioribus annis
<sili. puni. 2.95>	Pennata saltus assuetus harundine Mopsus.
<sili. puni. 2.96>	Ille uagam caelo demisit saepe uolucrem,
<sili. puni. 2.97>	Ille procul campo linquentem retia ceruum
<sili. puni. 2.98>	Vulnere sistebat, rueretque inopina sub ictu
<sili. puni. 2.99>	Ante fera incauto, quam sibila poneret arcus.
<sili. puni. 2.100>	Nec se tum pharetra iactauit iustius ulla,
<sili. puni. 2.101>	Eois quamquam certet Gortyna sagittis.
<sili. puni. 2.102>	Verum ut opum leuior uenatu extendere uitam
<sili. puni. 2.103>	Abnuit atque artae res exegere per aequor,
<sili. puni. 2.104>	Coniuge cum Meroe natisque inglorius hospes
<sili. puni. 2.105>	Intrarat miseram fato ducente Saguntum.
<sili. puni. 2.106>	Coryti fratrum ex umeris calamique paterni
<sili. puni. 2.107>	Pendebant uolucerque chalybs, Minoia tela.
<sili. puni. 2.108>	Hic medius iuuenum Massylae gentis in agmen
<sili. puni. 2.109>	Crebra Cydoneo fundebat spicula cornu.
<sili. puni. 2.110>	Iam Garamum audacemque Thyrum pariterque ruentes
<sili. puni. 2.111>	Gisconem laeuumque Bagam indignumque sagittae,
<sili. puni. 2.112>	Impubem malas, tam certae occurrere Lixum
<sili. puni. 2.113>	Fuderat et plena tractabat bella pharetra.
<sili. puni. 2.114>	Tum uultum intendens telumque in uirginis ora
<sili. puni. 2.115>	Desertum non grata Iouem per uota uocabat.
<sili. puni. 2.116>	Namque ut fatiferos conuerti prospicit arcus,
<sili. puni. 2.117>	Opposito procul insidiis Nasamonias Harpe
<sili. puni. 2.118>	Corpore praeripuit letum calamumque uolantem,
<sili. puni. 2.119>	Dum clamat, patulo excipiens tramisit hiatu,
<sili. puni. 2.120>	Et primae ferrum a tergo uidere sorores.
<sili. puni. 2.121>	At comitis casu frendens labentia uirgo
<sili. puni. 2.122>	Membra leuat paruaque oculos iam luce natantes
<sili. puni. 2.123>	Irrorat lacrimis totisque annisa doloris
<sili. puni. 2.124>	Viribus intorquet letalem in moenia cornum.
<sili. puni. 2.125>	Illa uolans umerum rapido transuerberat ictu
<sili. puni. 2.126>	Conantis Dorylae iunctis iam cornibus arcus
<sili. puni. 2.127>	Et ducti spatium nerui complente sagitta
<sili. puni. 2.128>	Excutere in uentos resoluto pollice ferrum.
<sili. puni. 2.129>	Tum subitum in uulnus praeceps deuoluitur altis
<sili. puni. 2.130>	Aggeribus muri, iuxtaque cadentia membra
<sili. puni. 2.131>	Effusi uersa calami fluxere pharetra.
<sili. puni. 2.132>	Exclamat paribus frater uicinus in armis
<sili. puni. 2.133>	Icarus ulciscique parat lacrimabile fatum.
<sili. puni. 2.134>	Atque illum raptim promentem in proelia telum
<sili. puni. 2.135>	Hannibal excussi praeuertit turbine saxi.
<sili. puni. 2.136>	Labuntur gelido torpentia frigore membra,
<sili. puni. 2.137>	Deficiensque manus pharetrae sua tela remisit.
<sili. puni. 2.138>	At pater in gemino natorum funere Mopsus
<sili. puni. 2.139>	Correptos arcus ter maesta mouit ab ira,
<sili. puni. 2.140>	Ter cecidit dextra, et notas dolor abstulit artes.
<sili. puni. 2.141>	Paenitet heu sero dulces liquisse penates,
<sili. puni. 2.142>	Arreptoque auide, quo concidis, Icare, saxo,
<sili. puni. 2.143>	Postquam aeuum senior percussaque pectora frustra
<sili. puni. 2.144>	Sentit et, ut tantos compescat morte dolores,
<sili. puni. 2.145>	Nil opis in dextra, uastae se culmine turris
<sili. puni. 2.146>	Praecipitem iacit et delapsus pondere prono
<sili. puni. 2.147>	Membra super nati moribundos explicat artus.
<sili. puni. 2.148>	Dum cadit externo Gortynius aduena bello,
<sili. puni. 2.149>	Iam noua molitus stimulato milite Theron,
<sili. puni. 2.150>	Alcidae templi custos araeque sacerdos,
<sili. puni. 2.151>	Non exspectatum Tyriis effuderat agmen
<sili. puni. 2.152>	Et fera miscebat reserata proelia porta.
<sili. puni. 2.153>	Atque illi non hasta manu, non uertice cassis,
<sili. puni. 2.154>	Sed fisus latis umeris et mole iuuentae
<sili. puni. 2.155>	Agmina uastabat claua nihil indigus ensis.
<sili. puni. 2.156>	Exuuiae capiti impositae tegimenque leonis
<sili. puni. 2.157>	Terribilem attollunt excelso uertice rictum.
<sili. puni. 2.158>	Centum angues idem Lernaeaque monstra gerebat
<sili. puni. 2.159>	In clipeo et sectis geminam serpentibus hydram.
<sili. puni. 2.160>	Ille Iubam Thapsumque patrem clarumque Micipsam
<sili. puni. 2.161>	Nomine aui Maurumque Sacen a moenibus actos
<sili. puni. 2.162>	Palantesque fuga praeceps ad litora cursu
<sili. puni. 2.163>	Egerat, atque una spumabant aequora dextra.
<sili. puni. 2.164>	Nec contentus Idi leto letoque Cothonis
<sili. puni. 2.165>	Marmaridae nec caede Rothi nec caede Iugurthae
<sili. puni. 2.166>	Asbytes currum et radiantis tegmina laeuae
<sili. puni. 2.167>	Poscebat uotis gemmataque lumina peltae
<sili. puni. 2.168>	Atque in belligera uersabat uirgine mentem.
<sili. puni. 2.169>	Quem ruere ut telo uidit regina cruento,
<sili. puni. 2.170>	Obliquos detorquet equos laeuumque per orbem
<sili. puni. 2.171>	Fallaci gyro campum secat ac uelut ales
<sili. puni. 2.172>	Auerso rapitur sinuata per aequora curru.
<sili. puni. 2.173>	Dumque ea se ex oculis aufert atque ocior Euro
<sili. puni. 2.174>	Incita pulueream campo trahit ungula nubem,
<sili. puni. 2.175>	Aduersum late stridens rota proterit agmen,
<sili. puni. 2.176>	Ingerit et crebras uirgo trepidantibus hastas.
<sili. puni. 2.177>	Hic cecidere Lycus Thamyrisque et nobile nomen
<sili. puni. 2.178>	Eurydamas, clari deductum stirpe parentis,
<sili. puni. 2.179>	Qui thalamos ausus quondam sperare superbos
<sili. puni. 2.180>	(Heu demens!) Ithacique torum; sed enim arte pudica
<sili. puni. 2.181>	Fallacis totiens reuoluto stamine telae
<sili. puni. 2.182>	Deceptus mersum pelago iactarat Vlixen.
<sili. puni. 2.183>	Ast Ithacus uero ficta pro morte loquacem
<sili. puni. 2.184>	Affecit leto, taedaeque ad funera uersae.
<sili. puni. 2.185>	Gens extrema uiri campis deletur Hiberis
<sili. puni. 2.186>	Eurydamas Nomados dextra; superinstrepit ater
<sili. puni. 2.187>	Et seruat cursum perfractis ossibus axis.
<sili. puni. 2.188>	Iamque aderat remeans uirgo, inter proelia postquam
<sili. puni. 2.189>	Distringi Therona uidet, saeuamque bipennem
<sili. puni. 2.190>	Perlibrans mediae fronti spolium inde superbum
<sili. puni. 2.191>	Herculeasque tibi exuuias, Dictynna, uouebat.
<sili. puni. 2.192>	Nec segnis Theron tantae spe laudis in ipsos
<sili. puni. 2.193>	Aduersus consurgit equos uillosaque fului
<sili. puni. 2.194>	Ingerit obiectans trepidantibus ora leonis.
<sili. puni. 2.195>	Attoniti terrore nouo rictuque minaci
<sili. puni. 2.196>	Quadrupedes iactant resupino pondere currum.
<sili. puni. 2.197>	Tum saltu Asbyten conantem linquere pugnas
<sili. puni. 2.198>	Occupat incussa gemina inter tempora claua
<sili. puni. 2.199>	Feruentesque rotas turbataque frena pauore
<sili. puni. 2.200>	Disiecto spargit collisa per ossa cerebro
<sili. puni. 2.201>	Ac rapta properans caedem ostentare bipenni
<sili. puni. 2.202>	Amputat e curru reuolutae uirginis ora.
<sili. puni. 2.203>	Necdum irae positae. celsa nam figitur hasta
<sili. puni. 2.204>	Spectandum caput; id gestent ante agmina Poenum
<sili. puni. 2.205>	Imperat et propere currus ad moenia uertant.
<sili. puni. 2.206>	Haec caecus fati diuumque abeunte fauore
<sili. puni. 2.207>	Vicino Theron edebat proelia leto.
<sili. puni. 2.208>	Namque aderat toto ore ferens iramque minasque
<sili. puni. 2.209>	Hannibal et caesam Asbyten fixique tropaeum
<sili. puni. 2.210>	Infandum capitis furiata mente dolebat.
<sili. puni. 2.211>	Ac simul aerati radiauit luminis umbo
<sili. puni. 2.212>	Et concussa procul membris uelocibus arma
<sili. puni. 2.213>	Letiferum intonuere, fugam perculsa repente
<sili. puni. 2.214>	Ad muros trepido conuertunt agmina cursu
<sili. puni. 2.215>	Sicut agit leuibus per sera crepuscula pennis
<sili. puni. 2.216>	E pastu uolucres ad nota cubilia uesper
<sili. puni. 2.217>	Aut, ubi Cecropius formidine nubis aquosae
<sili. puni. 2.218>	Sparsa super flores examina tollit Hymettos,
<sili. puni. 2.219>	Ad dulces ceras et odori corticis antra
<sili. puni. 2.220>	Mellis apes grauidae properant densoque uolatu
<sili. puni. 2.221>	Raucum conexae glomerant ad limina murmur.
<sili. puni. 2.222>	Praecipitat metus attonitos, caecique feruntur.
<sili. puni. 2.223>	Heu blandum caeli lumen! tantone cauetur
<sili. puni. 2.224>	Mors reditura metu nascentique addita fata?
<sili. puni. 2.225>	Consilium damnant portaque atque aggere tuto
<sili. puni. 2.226>	Erupisse gemunt. retinet uix agmina Theron
<sili. puni. 2.227>	Interdumque manu, interdum clamore minisque:
<sili. puni. 2.228>	"State, uiri; meus ille hostis; mihi gloria magnae,
<sili. puni. 2.229>	State, uenit pugnae. muro tectisque Sagunti
<sili. puni. 2.230>	Hac abigam Poenos dextra; spectacula tanta
<sili. puni. 2.231>	Ferte, uiri; uel si cunctos metus acer in urbem
<sili. puni. 2.232>	(Heu deforme!) rapit, soli mihi claudite portas".
<sili. puni. 2.233>	At Poenus rapido praeceps ad moenia cursu
<sili. puni. 2.234>	Dum pauitant trepidi rerum fessique salutis
<sili. puni. 2.235>	Tendebat. stat primam urbem murosque patentes
<sili. puni. 2.236>	Postposita caede et dilata inuadere pugna.
<sili. puni. 2.237>	Id postquam Herculeae custos uidet impiger arae
<sili. puni. 2.238>	Emicat et uelox formidine praeuenit hostem.
<sili. puni. 2.239>	Gliscit Elissaeo uiolentior ira tyranno:
<sili. puni. 2.240>	"Tu solue interea nobis, bone ianitor urbis,
<sili. puni. 2.241>	Supplicium, ut pandas" inquit "tua moenia leto".
<sili. puni. 2.242>	Nec plura effari sinit ira, rotatque coruscum
<sili. puni. 2.243>	Mucronem; sed contortum prior impete uasto
<sili. puni. 2.244>	Daunius huic robur iuuenis iacit. arma fragore
<sili. puni. 2.245>	Icta graui raucum gemuere, alteque resultant
<sili. puni. 2.246>	Aere illisa cauo nodosae pondera clauae.
<sili. puni. 2.247>	At uiduus teli et frustrato proditus ictu
<sili. puni. 2.248>	Pernici uelox cursu rapit incita membra
<sili. puni. 2.249>	Et celeri fugiens perlustrat moenia planta.
<sili. puni. 2.250>	Instat atrox terga increpitans fugientia uictor.
<sili. puni. 2.251>	Conclamant matres, celsoque e culmine muri
<sili. puni. 2.252>	Lamentis uox mixta sonat; nunc nomine noto
<sili. puni. 2.253>	Appellant, seras fesso nunc pandere portas
<sili. puni. 2.254>	Posse uolunt. quatit hortantum praecordia terror,
<sili. puni. 2.255>	Ne simul accipiant ingentem moenibus hostem.
<sili. puni. 2.256>	Incutit umbonem fesso assultatque ruenti
<sili. puni. 2.257>	Poenus et ostentans spectantem e moenibus urbem
<sili. puni. 2.258>	"I, miseram Asbyten leto solare propinquo."
<sili. puni. 2.259>	Haec dicens iugulo optantis dimittere uitam
<sili. puni. 2.260>	Infestum condit mucronem ac regia laetus
<sili. puni. 2.261>	Quadrupedes spolia abreptos a moenibus ipsis,
<sili. puni. 2.262>	Quis aditum portae trepidantum saepserat agmen,
<sili. puni. 2.263>	Victor agit curruque uolat per ouantia castra.
<sili. puni. 2.264>	At Nomadum furibunda cohors miserabile humandi
<sili. puni. 2.265>	Deproperat munus tumulique adiungit honorem
<sili. puni. 2.266>	Et rapto cineres ter circum corpore lustrat.
<sili. puni. 2.267>	Hinc letale uiri robur tegimenque tremendum
<sili. puni. 2.268>	In flammas iaciunt ambustoque ore genisque
<sili. puni. 2.269>	Deforme alitibus liquere cadauer Hiberis.
<sili. puni. 2.270>	Poenorum interea quis rerum summa potestas
<sili. puni. 2.271>	Consultant bello super et quae dicta ferantur
<sili. puni. 2.272>	Ausoniae populis, oratorumque minaci
<sili. puni. 2.273>	Aduentu trepidant. mouet hinc foedusque fidesque
<sili. puni. 2.274>	Et testes superi iurataque pacta parentum
<sili. puni. 2.275>	Hinc popularis amor coeptantis magna iuuentae
<sili. puni. 2.276>	Et sperare iuuat belli meliora. sed olim
<sili. puni. 2.277>	Ductorem infestans odiis gentilibus Hannon
<sili. puni. 2.278>	Sic adeo increpitat studia incautumque fauorem:
<sili. puni. 2.279>	"Cuncta quidem, patres, (neque enim cohibere minantum
<sili. puni. 2.280>	Irae se ualuere) premunt formidine uocem.
<sili. puni. 2.281>	Haud tamen abstiterim. mortem licet arma propinquent,
<sili. puni. 2.282>	Testabor superos et caelo uota relinquam,
<sili. puni. 2.283>	Quae postrema salus rerum patriaeque reposcit.
<sili. puni. 2.284>	Nec nunc obsessa demum et fumante Sagunto
<sili. puni. 2.285>	Haec serus uates Hannon canit. anxia rupi
<sili. puni. 2.286>	Pectora; ne castris innutriretur et armis
<sili. puni. 2.287>	Exitiale caput, monui et, dum uita, monebo
<sili. puni. 2.288>	Ingenitum noscens uirus flatusque paternos,
<sili. puni. 2.289>	Vt, qui stelligero speculatur sidera caelo,
<sili. puni. 2.290>	Venturam pelagi rabiem Caurique futura
<sili. puni. 2.291>	Praedicit miseris haud uanus flamina nautis.
<sili. puni. 2.292>	Consedit solio rerumque inuasit habenas
<sili. puni. 2.293>	Ergo armis foedus fasque omne abrumpitur armis,
<sili. puni. 2.294>	Oppida quassantur, longeque in moenia nostra
<sili. puni. 2.295>	Aeneadum arrectae mentes, disiectaque pax est.
<sili. puni. 2.296>	Exagitant manes iuuenem furiaeque paternae
<sili. puni. 2.297>	Ac funesta sacra et conuersi foedere rupto
<sili. puni. 2.298>	In caput infidum superi Massylaque uates.
<sili. puni. 2.299>	An nunc ille noui caecus caligine regni
<sili. puni. 2.300>	Externas arces quatit aut Tirynthia tecta?
<sili. puni. 2.301>	Sic propria luat hoc poena nec misceat urbis
<sili. puni. 2.302>	Fata suis, nunc hoc, hoc inquam, tempore muros
<sili. puni. 2.303>	Oppugnat, Carthago, tuos teque obsidet armis.
<sili. puni. 2.304>	Lauimus Aetnaeas animoso sanguine ualles
<sili. puni. 2.305>	Et uix conducto produximus arma Lacone.
<sili. puni. 2.306>	Nos ratibus laceris Scyllaea repleuimus antra
<sili. puni. 2.307>	Classibus et refluo spectauimus aequore raptis
<sili. puni. 2.308>	Contorta e fundo reuomentem transtra Charybdin.
<sili. puni. 2.309>	Respice, pro demens, pro pectus inane deorum,
<sili. puni. 2.310>	Aegates Libyaeque procul fluitantia membra!
<sili. puni. 2.311>	Quo ruis et patriae exitio tibi nomina quaeris?
<sili. puni. 2.312>	Scilicet immensae uisis iuuenilibus armis
<sili. puni. 2.313>	Subsident Alpes, subsidet mole niuali
<sili. puni. 2.314>	Alpibus aequatum attollens caput Appenninus.
<sili. puni. 2.315>	Sed campos fac, uane, dari. num gentibus istis
<sili. puni. 2.316>	Mortales animi, aut ferro flammaue fatiscunt?
<sili. puni. 2.317>	Haud tibi Neritia cernes cum prole laborem.
<sili. puni. 2.318>	Pubescit castris miles, galeaque teruntur
<sili. puni. 2.319>	Nondum signatae flaua lanugine malae.
<sili. puni. 2.320>	Nec requies aeui nota, exsanguesque merendo
<sili. puni. 2.321>	Stant prima inter signa senes letumque lacessunt.
<sili. puni. 2.322>	Ipse ego Romanas perfosso corpore turmas
<sili. puni. 2.323>	Tela intorquentes correpta e uulnere uidi,
<sili. puni. 2.324>	Vidi animos mortesque uirum decorisque furorem.
<sili. puni. 2.325>	Si bello absistis nec te uictoribus offers,
<sili. puni. 2.326>	Quantum heu, Carthago, donat tibi sanguinis Hannon!"
<sili. puni. 2.327>	Gestar ad haec (namque impatiens asperque coquebat
<sili. puni. 2.328>	Iamdudum immites iras mediamque loquentis
<sili. puni. 2.329>	Bis conatus erat turbando abrumpere uocem)
<sili. puni. 2.330>	"Concilione" inquit "Libyae Tyrioque senatu,
<sili. puni. 2.331>	Pro superi, Ausonius miles sedet? armaque tantum
<sili. puni. 2.332>	Haud dum sumpta uiro? nam cetera non latet hostis.
<sili. puni. 2.333>	Nunc geminas Alpes Appenninumque minatur
<sili. puni. 2.334>	Nunc freta Sicaniae et Scyllaei litoris undas
<sili. puni. 2.335>	Nec procul est, quin iam manes umbrasque pauescat
<sili. puni. 2.336>	Dardanias; tanta accumulat praeconia leto
<sili. puni. 2.337>	Vulneribusque uirum ac tollit sub sidera gentem.
<sili. puni. 2.338>	Mortalem, mihi crede, licet formidine turpi
<sili. puni. 2.339>	Frigida corda premant, mortalem sumimus hostem.
<sili. puni. 2.340>	Vidi ego, cum geminas artis post terga catenis
<sili. puni. 2.341>	Euinctus palmas uulgo traheretur ouante
<sili. puni. 2.342>	Carceris in tenebras spes et fiducia gentis
<sili. puni. 2.343>	Regulus Hectoreae; uidi, cum robore pendens
<sili. puni. 2.344>	Hesperiam cruce sublimis spectaret ab alta.
<sili. puni. 2.345>	Nec uero terrent puerilia protinus ora
<sili. puni. 2.346>	Sub galea et pressae properata casside malae
<sili. puni. 2.347>	Indole non adeo segni sumus. aspice, turmae
<sili. puni. 2.348>	Quot Libycae certant annos anteire labore
<sili. puni. 2.349>	Et nudis bellantur equis. ipse, aspice, ductor,
<sili. puni. 2.350>	Cum primam tenero uocem proferret ab ore
<sili. puni. 2.351>	Iam bella et lituos ac flammis urere gentem
<sili. puni. 2.352>	Iurabat Phrygiam atque animo patria arma mouebat.
<sili. puni. 2.353>	Proinde polo crescant Alpes, astrisque coruscos
<sili. puni. 2.354>	Appenninus agat scopulos, per saxa niuesque
<sili. puni. 2.355>	(Dicam etenim, ut stimulent atram uel inania mentem),
<sili. puni. 2.356>	Per caelum est qui pandat iter. pudet Hercule tritas
<sili. puni. 2.357>	Desperare uias laudemque timere secundam.
<sili. puni. 2.358>	Sed Libyae clades et primi incendia belli
<sili. puni. 2.359>	Aggerat atque iterum pro libertate labores
<sili. puni. 2.360>	Hannon ferre uetat. ponat formidinis aestus
<sili. puni. 2.361>	Parietibusque domus imbellis femina seruet
<sili. puni. 2.362>	Singultantem animam; nos contra ibimus hostem,
<sili. puni. 2.363>	Quis procul a Tyria dominos depellere Byrsa
<sili. puni. 2.364>	Vel Ioue non aequo fixum est. sin fata repugnant,
<sili. puni. 2.365>	Et iam damnata cessit Carthagine Mauors,
<sili. puni. 2.366>	Occumbam potius nec te, patria inclita dudum,
<sili. puni. 2.367>	Aeternum famulam liberque Acheronta uidebo.
<sili. puni. 2.368>	Nam quae, pro superi! Fabius iubet? ocius arma
<sili. puni. 2.369>	Exuite et capta descendite ab arce Sagunti.
<sili. puni. 2.370>	Tum delecta manus scutorum incendat aceruos,
<sili. puni. 2.371>	Vranturque rates, ac toto absistite ponto.
<sili. puni. 2.372>	Di, procul o, merita est numquam si talia plecti
<sili. puni. 2.373>	Carthago, prohibete nefas nostrique solutas
<sili. puni. 2.374>	Ductoris seruate manus!" ut deinde resedit,
<sili. puni. 2.375>	Factaque censendi patrum de more potestas,
<sili. puni. 2.376>	Hic Hannon reddi propere certamine rapta
<sili. puni. 2.377>	Instat et auctorem uiolati foederis addit.
<sili. puni. 2.378>	Tum uero attoniti, ceu templo irrumperet hostis,
<sili. puni. 2.379>	Exsiluere patres Latioque id uerteret omen
<sili. puni. 2.380>	Orauere deum. at postquam discordia sensit
<sili. puni. 2.381>	Pectora et infidas ad Martem uergere mentes,
<sili. puni. 2.382>	Non ultra patiens Fabius rexisse dolorem
<sili. puni. 2.383>	Consilium propere exposcit patribusque uocatis
<sili. puni. 2.384>	Bellum se gestare sinu pacemque profatus,
<sili. puni. 2.385>	Quid sedeat, legere ambiguis neu fallere dictis
<sili. puni. 2.386>	Imperat ac, saeuo neutrum renuente senatu,
<sili. puni. 2.387>	Ceu clausas acies gremioque effunderet arma,
<sili. puni. 2.388>	"Accipite infaustum Libyae euentumque priori
<sili. puni. 2.389>	Par" inquit "bellum" - et laxos effundit amictus.
<sili. puni. 2.390>	Tum patrias repetit pugnandi nuntius arces.
<sili. puni. 2.391>	Atque ea dum profugae regnis agitantur Elissae,
<sili. puni. 2.392>	Accisis uelox populis, quis aegra lababat
<sili. puni. 2.393>	Ambiguo sub Marte fides, praedaque grauatus
<sili. puni. 2.394>	Ad muros Poenus reuocauerat arma Sagunti.
<sili. puni. 2.395>	Ecce autem clipeum saeuo fulgore micantem
<sili. puni. 2.396>	Oceani gentes ductori dona ferebant,
<sili. puni. 2.397>	Callaicae telluris opus, galeamque coruscis
<sili. puni. 2.398>	Subnixam cristis, uibrant cui uertice coni
<sili. puni. 2.399>	Albentis niueae tremulo nutamine pennae,
<sili. puni. 2.400>	Ensem, unam ac multis fatalem milibus hastam.
<sili. puni. 2.401>	Praeterea textam nodis auroque trilicem
<sili. puni. 2.402>	Loricam et nulli tegimen penetrabile telo.
<sili. puni. 2.403>	Haec aere et duri chalybis perfecta metallo
<sili. puni. 2.404>	Atque opibus perfusa Tagi per singula laetis
<sili. puni. 2.405>	Lustrat ouans oculis et gaudet origine regni.
<sili. puni. 2.406>	Condebat primae Dido Carthaginis arces,
<sili. puni. 2.407>	Instabatque operi subducta classe iuuentus.
<sili. puni. 2.408>	Molibus hi claudunt portus, his tecta domosque
<sili. puni. 2.409>	Partiris, iustae Bitia uenerande senectae.
<sili. puni. 2.410>	Ostentant caput effossa tellure repertum
<sili. puni. 2.411>	Bellatoris equi atque omen clamore salutant.
<sili. puni. 2.412>	Has inter species orbatum classe suisque
<sili. puni. 2.413>	Aenean pulsum pelago dextraque precantem
<sili. puni. 2.414>	Cernere erat. fronte hunc auide regina serena
<sili. puni. 2.415>	Infelix ac iam uultu spectabat amico.
<sili. puni. 2.416>	Hinc et speluncam furtiuaque foedera amantum
<sili. puni. 2.417>	Callaicae fecere manus; it clamor ad auras
<sili. puni. 2.418>	Latratusque canum, subitoque exterrita nimbo
<sili. puni. 2.419>	Occultant alae uenantum corpora siluis.
<sili. puni. 2.420>	Nec procul Aeneadum uacuo iam litore classis
<sili. puni. 2.421>	Aequora nequiquam reuocante operibat Elissa.
<sili. puni. 2.422>	Ipsa pyram super ingentem stans saucia Dido
<sili. puni. 2.423>	Mandabat Tyriis ultricia bella futuris,
<sili. puni. 2.424>	Ardentemque rogum media spectabat ab unda
<sili. puni. 2.425>	Dardanus et magnis pandebat carbasa fatis.
<sili. puni. 2.426>	Parte alia supplex infernis Hannibal aris
<sili. puni. 2.427>	Arcanum Stygia libat cum uate cruorem
<sili. puni. 2.428>	Et primo bella Aeneadum iurabat ab aeuo.
<sili. puni. 2.429>	At senior Siculis exsultat Hamilcar in aruis:
<sili. puni. 2.430>	Spirantem credas certamina anhela mouere;
<sili. puni. 2.431>	Ardor inest oculis, toruumque minatur imago.
<sili. puni. 2.432>	Necnon et laeuum clipei latus aspera signis
<sili. puni. 2.433>	Implebat Spartana cohors; hanc ducit ouantem
<sili. puni. 2.434>	Ledaeis ueniens uictor Xanthippus Amyclis.
<sili. puni. 2.435>	Iuxta, triste decus, pendet sub imagine poenae
<sili. puni. 2.436>	Regulus et fidei dat magna exempla Sagunto.
<sili. puni. 2.437>	Laetior at circa facies, agitata ferarum
<sili. puni. 2.438>	Agmina uenatu et caelata mapalia fulgent.
<sili. puni. 2.439>	Nec procul usta cutem nigri soror horrida Mauri
<sili. puni. 2.440>	Assuetas mulcet patrio sermone leaenas.
<sili. puni. 2.441>	It liber campi pastor, cui fine sine ullo
<sili. puni. 2.442>	Inuetitum saltus penetrat pecus; omnia Poenum
<sili. puni. 2.443>	Armenti uigilem patrio de more sequuntur:
<sili. puni. 2.444>	Gaesaque latratorque Cydon tectumque focique
<sili. puni. 2.445>	In silicis uenis et fistula nota iuuencis.
<sili. puni. 2.446>	Eminet excelso consurgens colle Saguntos,
<sili. puni. 2.447>	Quam circa immensi populi condensaque cingunt
<sili. puni. 2.448>	Agmina certantum pulsantque trementibus hastis.
<sili. puni. 2.449>	Extrema clipei stagnabat Hiberus in ora
<sili. puni. 2.450>	Curuatis claudens ingentem flexibus orbem.
<sili. puni. 2.451>	Hannibal abrupto transgressus foedere ripas
<sili. puni. 2.452>	Poenorum populos Romana in bella uocabat.
<sili. puni. 2.453>	Tali sublimis dono noua tegmina latis
<sili. puni. 2.454>	Aptat concutiens umeris celsusque profatur:
<sili. puni. 2.455>	"Heu quantum Ausonio sudabitis, arma, cruore!
<sili. puni. 2.456>	Quas, belli iudex, poenas mihi, Curia, pendes!"
<sili. puni. 2.457>	Iamque senescebat uallatus moenibus hostis,
<sili. puni. 2.458>	Carpebatque dies urbem, dum signa manusque
<sili. puni. 2.459>	Exspectant fessi socias. tandem aequore uano
<sili. puni. 2.460>	Auertunt oculos frustrataque litora ponunt
<sili. puni. 2.461>	Et propius suprema uident. sedet acta medullis
<sili. puni. 2.462>	Iamdudum atque inopes penitus coquit intima pestis.
<sili. puni. 2.463>	Est furtim lento misere durantia tabo
<sili. puni. 2.464>	Viscera et exurit siccatas sanguine uenas
<sili. puni. 2.465>	Per longum celata fames. iam lumina retro
<sili. puni. 2.466>	Exesis fugere genis, iam lurida sola
<sili. puni. 2.467>	Tecta cute et uenis male iuncta trementibus ossa
<sili. puni. 2.468>	Exstant consumptis uisu deformia membris.
<sili. puni. 2.469>	Vmentis rores noctis terramque madentem
<sili. puni. 2.470>	Solamen fecere mali cassoque labore
<sili. puni. 2.471>	E sicco frustra presserunt robore sucos.
<sili. puni. 2.472>	Nil temerare piget; rabidi ieiunia uentris
<sili. puni. 2.473>	Insolitis adigunt uesci, resolutaque nudos
<sili. puni. 2.474>	Linquentes clipeos armorum tegmina mandunt.
<sili. puni. 2.475>	Desuper haec caelo spectans Tirynthius alto
<sili. puni. 2.476>	Illacrimat fractae nequiquam casibus urbis.
<sili. puni. 2.477>	Namque metus magnique tenent praecepta parentis,
<sili. puni. 2.478>	Ne saeuae tendat contra decreta nouercae.
<sili. puni. 2.479>	Sic igitur coepta occultans ad limina sanctae
<sili. puni. 2.480>	Contendit Fidei secretaque pectora temptat.
<sili. puni. 2.481>	Arcanis dea laeta polo tum forte remoto
<sili. puni. 2.482>	Caelicolum magnas uoluebat conscia curas.
<sili. puni. 2.483>	Quam tali alloquitur Nemeae pacator honore:
<sili. puni. 2.484>	"Ante Iouem generata, decus diuumque hominumque,
<sili. puni. 2.485>	Qua sine non tellus pacem, non aequora norunt,
<sili. puni. 2.486>	Iustitiae consors tacitumque in pectore numen,
<sili. puni. 2.487>	Exitiumne tuae durum spectare Sagunti
<sili. puni. 2.488>	Et tot pendentem pro te, dea, cernere poenas
<sili. puni. 2.489>	Vrbem lenta potes? moritur tibi uulgus, et unam
<sili. puni. 2.490>	Te matres uincente fame, te maesta uirorum
<sili. puni. 2.491>	Ora uocant, primaque sonant te uoce minores.
<sili. puni. 2.492>	Fer caelo auxilium et fessis da surgere rebus."
<sili. puni. 2.493>	Haec satus Alcmena; contra cui talia uirgo:
<sili. puni. 2.494>	"Cerno equidem nec pro nihilo est mihi foedera rumpi,
<sili. puni. 2.495>	Statque dies ausis olim tam tristibus ultor.
<sili. puni. 2.496>	Sed me pollutas properantem linquere terras
<sili. puni. 2.497>	Sedibus his tectisque Iouis succedere adegit
<sili. puni. 2.498>	Fecundum in fraudes hominum genus; impia liqui
<sili. puni. 2.499>	Et, quantum terrent, tantum metuentia regna
<sili. puni. 2.500>	Ac furias auri nec uilia praemia fraudum
<sili. puni. 2.501>	Et super haec ritu horrificos ac more ferarum
<sili. puni. 2.502>	Viuentes rapto populos luxuque solutum
<sili. puni. 2.503>	Omne decus multaque oppressum nocte pudorem.
<sili. puni. 2.504>	Vis colitur, iurisque locum sibi uindicat ensis,
<sili. puni. 2.505>	Et probris cessit uirtus. en, aspice gentes!
<sili. puni. 2.506>	Nemo insons; pacem seruant commercia culpae.
<sili. puni. 2.507>	Sed si cura tua fundata ut moenia dextra
<sili. puni. 2.508>	Dignum te seruent memorando fine uigorem
<sili. puni. 2.509>	Dedita nec fessi tramittant corpora Poeno,
<sili. puni. 2.510>	Quod solum nunc fata sinunt seriesque futuri,
<sili. puni. 2.511>	Extendam leti decus atque in saecula mittam
<sili. puni. 2.512>	Ipsaque laudatas ad manes prosequar umbras."
<sili. puni. 2.513>	Inde seuera leui decurrens aethere uirgo
<sili. puni. 2.514>	Luctantem fatis petit inflammata Saguntum.
<sili. puni. 2.515>	Inuadit mentes et pectora nota pererrat
<sili. puni. 2.516>	Immittitque animis numen. tum fusa medullis
<sili. puni. 2.517>	Implicat atque sui flagrantem inspirat amorem.
<sili. puni. 2.518>	Arma uolunt temptantque aegros ad proelia nisus.
<sili. puni. 2.519>	Insperatus adest uigor, interiusque recursat
<sili. puni. 2.520>	Dulcis honor diuae et sacrum pro uirgine letum.
<sili. puni. 2.521>	It tacitus fessis per ouantia pectora sensus
<sili. puni. 2.522>	Vel leto grauiora pati saeuasque ferarum
<sili. puni. 2.523>	Attemptare dapes et mensi addere crimen.
<sili. puni. 2.524>	Sed prohibet culpa pollutam extendere lucem
<sili. puni. 2.525>	Casta fides paribusque famem compescere membris.
<sili. puni. 2.526>	Quam simul inuisae gentis conspexit in arce,
<sili. puni. 2.527>	Forte ferens sese Libycis Saturnia castris,
<sili. puni. 2.528>	Virgineum increpitat miscentem bella furorem
<sili. puni. 2.529>	Atque ira turbata gradum ciet ocius atram
<sili. puni. 2.530>	Tisiphonen imos agitantem uerbere manes
<sili. puni. 2.531>	Et palmam tendens "hos" inquit "noctis alumna,
<sili. puni. 2.532>	Hos muros impelle manu populumque ferocem
<sili. puni. 2.533>	Dextris sterne suis. Iuno iubet. ipsa propinqua
<sili. puni. 2.534>	Effectus studiumque tuum de nube uidebo.
<sili. puni. 2.535>	Illa deos summumque Iouem turbantia tela,
<sili. puni. 2.536>	Quis Acheronta moues, flammam immanesque chelydros
<sili. puni. 2.537>	Stridoremque tuum, quo territa comprimit ora
<sili. puni. 2.538>	Cerberus, ac mixto quae spumant felle uenena
<sili. puni. 2.539>	Et quicquid scelerum, poenarum quicquid et irae
<sili. puni. 2.540>	Pectore fecundo coquitur tibi, congere praeceps
<sili. puni. 2.541>	In Rutulos totamque Erebo demitte Saguntum.
<sili. puni. 2.542>	Hac mercede Fides constet delapsa per auras."
<sili. puni. 2.543>	Sic uoce instimulans dextra dea concita saeuam
<sili. puni. 2.544>	Eumenida incussit muris, tremuitque repente
<sili. puni. 2.545>	Mons circum, et grauior sonuit per litora fluctus.
<sili. puni. 2.546>	Sibilat insurgens capiti et turgentia circa
<sili. puni. 2.547>	Multus colla micat squalenti tergore serpens.
<sili. puni. 2.548>	Mors graditur uasto caua pandens guttura rictu
<sili. puni. 2.549>	Casuroque inhiat populo; tunc Luctus et atri
<sili. puni. 2.550>	Pectora circumstant Planctus Maerorque Dolorque,
<sili. puni. 2.551>	Atque omnes adsunt Poenae, formaque trifauci
<sili. puni. 2.552>	Personat insomnis lacrimosae ianitor aulae.
<sili. puni. 2.553>	Protinus assimulat faciem mutabile monstrum
<sili. puni. 2.554>	Tiburnae gressumque simul sonitumque loquenti.
<sili. puni. 2.555>	Haec bello uacuos et saeui turbine Martis
<sili. puni. 2.556>	Lugebat thalamos Murro spoliata marito,
<sili. puni. 2.557>	Clara genus Daunique trahens a sanguine nomen.
<sili. puni. 2.558>	Cui uultus induta pares disiectaque crinem
<sili. puni. 2.559>	Eumenis in medios irrumpit turbida coetus
<sili. puni. 2.560>	Et maestas lacerata genas "quis terminus?" inquit
<sili. puni. 2.561>	"Sat Fidei proauisque datum. uidi ipsa cruentum,
<sili. puni. 2.562>	Ipsa meum uidi lacerato funere nostras
<sili. puni. 2.563>	Terrentem Murrum noctes et dira sonantem:
<sili. puni. 2.564>	Eripe te, coniunx, miserandae casibus urbis
<sili. puni. 2.565>	Et fuge, si terras adimit uictoria Poeni,
<sili. puni. 2.566>	Ad manes, Tiburna, meos; cecidere penates,
<sili. puni. 2.567>	Occidimus Rutuli, tenet omnia Punicus ensis.
<sili. puni. 2.568>	Mens horret, nec adhuc oculis absistit imago.
<sili. puni. 2.569>	Nullane iam posthac tua tecta, Sagunte, uidebo?
<sili. puni. 2.570>	Felix, Murre, necis patriaque superstite felix.
<sili. puni. 2.571>	At nos Sidoniis famulatum matribus actas
<sili. puni. 2.572>	Post belli casus uastique pericula ponti
<sili. puni. 2.573>	Carthago aspiciet uictrix, tandemque supremum
<sili. puni. 2.574>	Nocte obita Libyae gremio captiua iacebo.
<sili. puni. 2.575>	Sed uos, o iuuenes, uetuit quos conscia uirtus
<sili. puni. 2.576>	Posse capi, quis telum ingens contra aspera mors est,
<sili. puni. 2.577>	Vestris seruitio manibus subducite matres.
<sili. puni. 2.578>	Ardua uirtutem profert uia. pergite primi
<sili. puni. 2.579>	Nec facilem populis nec notam inuadere laudem."
<sili. puni. 2.580>	His ubi turbatas hortatibus impulit aures,
<sili. puni. 2.581>	Inde petit tumulum, summo quem uertice montis
<sili. puni. 2.582>	Amphitryoniades spectandum ex aequore nautis
<sili. puni. 2.583>	Struxerat et grato cineres decorarat honore.
<sili. puni. 2.584>	Excitus sede, horrendum, prorumpit ab ima
<sili. puni. 2.585>	Caeruleus maculis auro squalentibus anguis.
<sili. puni. 2.586>	Ignea sanguinea radiabant lumina flamma,
<sili. puni. 2.587>	Oraque uibranti stridebant sibila lingua.
<sili. puni. 2.588>	Isque inter trepidos coetus mediamque per urbem
<sili. puni. 2.589>	Voluitur et muris propere delabitur altis
<sili. puni. 2.590>	Ac similis profugo uicina ad litora tendit
<sili. puni. 2.591>	Spumantisque freti praeceps immergitur undis.
<sili. puni. 2.592>	Tum uero excussae mentes, ceu prodita tecta
<sili. puni. 2.593>	Expulsi fugiant manes umbraeque recusent
<sili. puni. 2.594>	Captiuo latuisse solo. sperare saluti
<sili. puni. 2.595>	Pertaesum, damnantque cibos, agit addita Erinys.
<sili. puni. 2.596>	Haud grauior duris diuum inclementia rebus
<sili. puni. 2.597>	Quam leti perferre moras; abrumpere uitam
<sili. puni. 2.598>	Ocius attoniti quaerunt lucemque grauantur.
<sili. puni. 2.599>	Certatim structus surrectae molis ad astra
<sili. puni. 2.600>	In media stetit urbe rogus; portantque trahuntque
<sili. puni. 2.601>	Longae pacis opes quaesitaque praemia dextris
<sili. puni. 2.602>	Callaico uestes distinctas matribus auro
<sili. puni. 2.603>	Armaque Dulichia proauis portata Zacyntho
<sili. puni. 2.604>	Et prisca aduectos Rutulorum ex urbe penates.
<sili. puni. 2.605>	Huc, quicquid superest captis, clipeosque simulque
<sili. puni. 2.606>	Infaustos iaciunt enses et condita bello
<sili. puni. 2.607>	Effodiunt penitus terrae gaudentque superbi
<sili. puni. 2.608>	Victoris praedam flammis donare supremis.
<sili. puni. 2.609>	Quae postquam congesta uidet feralis Erinys,
<sili. puni. 2.610>	Lampada flammiferis tinctam Phlegethontis in undis
<sili. puni. 2.611>	Quassat et inferna superos caligine condit.
<sili. puni. 2.612>	Inde opus aggressi, toto quod nobile mundo
<sili. puni. 2.613>	Aeternum inuictis infelix gloria seruat.
<sili. puni. 2.614>	Princeps Tisiphone lentum indignata parentem
<sili. puni. 2.615>	Pressit ouans capulum cunctantemque impulit ensem
<sili. puni. 2.616>	Et dirum insonuit Stygio bis terque flagello.
<sili. puni. 2.617>	Inuitas maculant cognato sanguine dextras
<sili. puni. 2.618>	Miranturque nefas auersa mente peractum
<sili. puni. 2.619>	Et facto sceleri illacrimant. hic turbidus ira
<sili. puni. 2.620>	Et rabie cladum perpessaeque ultima uitae
<sili. puni. 2.621>	Obliquos uersat materna per ubera uisus.
<sili. puni. 2.622>	Hic raptam librans dilectae in colla securim
<sili. puni. 2.623>	Coniugis increpitat sese mediumque furorem
<sili. puni. 2.624>	Proiecta damnat stupefactus membra bipenni.
<sili. puni. 2.625>	Nec tamen euasisse datur; nam uerbera Erinys
<sili. puni. 2.626>	Incutit atque atros insibilat ore timores.
<sili. puni. 2.627>	Sic thalami fugit omnis amor, dulcesque marito
<sili. puni. 2.628>	Effluxere tori et subiere obliuia taedae.
<sili. puni. 2.629>	Ille iacit totis conisus uiribus aegrum
<sili. puni. 2.630>	In flammas corpus, densum qua turbine nigro
<sili. puni. 2.631>	Exundat fumans piceus caligine uertex.
<sili. puni. 2.632>	At medios inter coetus pietate sinistra,
<sili. puni. 2.633>	Infelix Tymbrene, furis, Poenoque parentis
<sili. puni. 2.634>	Dum properas auferre necem, reddentia formam
<sili. puni. 2.635>	Ora tuam laceras temerasque simillima membra.
<sili. puni. 2.636>	Vos etiam primo gemini cecidistis in aeuo,
<sili. puni. 2.637>	Eurymedon fratrem et fratrem mentite Lycorma,
<sili. puni. 2.638>	Cuncta pares, dulcisque labor sua nomina natis
<sili. puni. 2.639>	Reddere et in uultu genetrici stare suorum.
<sili. puni. 2.640>	Iam fixus iugulo culpa te soluerat ensis,
<sili. puni. 2.641>	Eurymedon, inter miserae lamenta senectae,
<sili. puni. 2.642>	Dumque malis turbata parens deceptaque uisis
<sili. puni. 2.643>	"Quo ruis? huc ferrum" clamat "conuerte, Lycorma",
<sili. puni. 2.644>	Ecce simul iugulum perfoderat ense Lycormas.
<sili. puni. 2.645>	Sed magno "quinam, Eurymedon, furor iste?" sonabat
<sili. puni. 2.646>	Cum planctu geminaeque notis decepta figurae
<sili. puni. 2.647>	Funera mutato reuocabat nomine mater,
<sili. puni. 2.648>	Donec transacto tremebunda per ubera ferro
<sili. puni. 2.649>	Tunc etiam ambiguos cecidit super inscia natos.
<sili. puni. 2.650>	Quis diros urbis casus laudandaque monstra
<sili. puni. 2.651>	Et fidei poenas ac tristia fata piorum
<sili. puni. 2.652>	Imperet euoluens lacrimis? uix Punica fletu
<sili. puni. 2.653>	Cessassent castra ac miserescere nescius hostis.
<sili. puni. 2.654>	Vrbs habitata diu Fidei caeloque parentem
<sili. puni. 2.655>	Murorum repetens ruit inter perfida gentis
<sili. puni. 2.656>	Sidoniae tela atque immania facta suorum
<sili. puni. 2.657>	Iniustis neglecta deis. furit ensis et ignis,
<sili. puni. 2.658>	Quique caret flamma, scelerum est locus. erigit atro
<sili. puni. 2.659>	Nigrantem fumo rogus alta ad sidera nubem.
<sili. puni. 2.660>	Ardet in excelso proceri uertice montis
<sili. puni. 2.661>	Arx intacta prius bellis (hinc Punica castra
<sili. puni. 2.662>	Litoraque et totam soliti spectare Saguntum),
<sili. puni. 2.663>	Ardent tecta deum. resplendet imagine flammae
<sili. puni. 2.664>	Aequor, et in tremulo uibrant incendia ponto.
<sili. puni. 2.665>	Ecce inter medios caedum Tiburna furores
<sili. puni. 2.666>	Fulgenti dextram mucrone armata mariti
<sili. puni. 2.667>	Et laeua infelix ardentem lampada quassans
<sili. puni. 2.668>	Squalentemque erecta comam ac liuentia planctu
<sili. puni. 2.669>	Pectora nudatis ostendens saeua lacertis
<sili. puni. 2.670>	Ad tumulum Murri super ipsa cadauera fertur,
<sili. puni. 2.671>	Qualis, ubi inferni dirum tonat aula parentis
<sili. puni. 2.672>	Iraque turbatos exercet regia manes,
<sili. puni. 2.673>	Allecto solium ante dei sedemque tremendam
<sili. puni. 2.674>	Tartareo est operata Ioui poenasque ministrat.
<sili. puni. 2.675>	Arma uiri multo nuper defensa cruore
<sili. puni. 2.676>	Imponit tumulo illacrimans manesque precata,
<sili. puni. 2.677>	Acciperent sese, flagrantem lampada subdit.
<sili. puni. 2.678>	Tunc rapiens letum "tibi ego haec" ait "optime coniunx,
<sili. puni. 2.679>	Ad manes, en, ipsa fero." sic ense recepto
<sili. puni. 2.680>	Arma super ruit et flammas inuadit hiatu.
<sili. puni. 2.681>	Semiambusta iacet nullo discrimine passim
<sili. puni. 2.682>	Infelix obitus permixto funere turba,
<sili. puni. 2.683>	Ceu stimulante fame cum uictor ouilia tandem
<sili. puni. 2.684>	Faucibus inuasit siccis leo, mandit hianti
<sili. puni. 2.685>	Ore fremens imbelle pecus, patuloque redundat
<sili. puni. 2.686>	Gutture ructatus large cruor; incubat atris
<sili. puni. 2.687>	Semesae stragis cumulis aut murmure anhelo
<sili. puni. 2.688>	Infrendens laceros inter spatiatur aceruos;
<sili. puni. 2.689>	Late fusa iacent pecudes custosque Molossus
<sili. puni. 2.690>	Pastorumque cohors stabulique gregisque magister,
<sili. puni. 2.691>	Totaque uastatis disiecta mapalia tectis.
<sili. puni. 2.692>	Irrumpunt uacuam Poeni tot cladibus arcem.
<sili. puni. 2.693>	Tum demum ad manes perfecto munere Erinys
<sili. puni. 2.694>	Iunoni laudata redit magnamque superba
<sili. puni. 2.695>	Exsultat rapiens secum sub Tartara turbam.
<sili. puni. 2.696>	At uos, sidereae, quas nulla aequauerit aetas,
<sili. puni. 2.697>	Ite, decus terrarum, animae, uenerabile uulgus,
<sili. puni. 2.698>	Elysium et castas sedes decorate piorum.
<sili. puni. 2.699>	Cui uero non aequa dedit uictoria nomen
<sili. puni. 2.700>	(Audite, o gentes, neu rumpite foedera pacis
<sili. puni. 2.701>	Nec regnis postferte fidem), uagus exul in orbe
<sili. puni. 2.702>	Errabit toto patriis proiectus ab oris,
<sili. puni. 2.703>	Tergaque uertentem trepidans Carthago uidebit.
<sili. puni. 2.704>	Saepe Saguntinis somnos exterritus umbris
<sili. puni. 2.705>	Optabit cecidisse manu, ferroque negato
<sili. puni. 2.706>	Inuictus quondam Stygias bellator ad undas
<sili. puni. 2.707>	Deformata feret liuenti membra ueneno.
<sili. puni. 3.1>	Postquam rupta fides Tyriis et moenia castae
<sili. puni. 3.2>	Non aequo superum genitore euersa Sagunti
<sili. puni. 3.3>	Extemplo positos finiti cardine mundi
<sili. puni. 3.4>	Victor adit populos cognataque limina Gades.
<sili. puni. 3.5>	Nec uatum mentes agitare et praescia corda
<sili. puni. 3.6>	Cessatum super imperio. citus aequore Bostar
<sili. puni. 3.7>	Vela dare et rerum praenoscere fata iubetur.
<sili. puni. 3.8>	Prisca fides adytis longo seruatur ab aeuo
<sili. puni. 3.9>	Qua sublime sedens, Cirrhaeis aemulus antris,
<sili. puni. 3.10>	Inter anhelantes Garamantas corniger Hammon
<sili. puni. 3.11>	Fatidico pandit uenientia saecula luco.
<sili. puni. 3.12>	Hinc omen coeptis et casus scire futuros
<sili. puni. 3.13>	Ante diem bellique uices nouisse petebat.
<sili. puni. 3.14>	Exin clauigeri ueneratus numinis aras
<sili. puni. 3.15>	Captiuis onerat donis, quae nuper ab arce
<sili. puni. 3.16>	Victor fumantis rapuit semusta Sagunti.
<sili. puni. 3.17>	Vulgatum, nec cassa fides, ab origine fani
<sili. puni. 3.18>	Impositas durare trabes solasque per aeuum
<sili. puni. 3.19>	Condentum nouisse manus. hinc credere gaudent
<sili. puni. 3.20>	Consedisse deum seniumque repellere templis.
<sili. puni. 3.21>	Tum quis fas et honos adyti penetralia nosse
<sili. puni. 3.22>	Femineos prohibent gressus ac limine curant
<sili. puni. 3.23>	Saetigeros arcere sues. nec discolor ulli
<sili. puni. 3.24>	Ante aras cultus; uelantur corpora lino,
<sili. puni. 3.25>	Et Pelusiaco praefulget stamine uertex.
<sili. puni. 3.26>	Discinctis mos tura dare atque e lege parentum
<sili. puni. 3.27>	Sacrificam lato uestem distinguere clauo.
<sili. puni. 3.28>	Pes nudus tonsaeque comae castumque cubile.
<sili. puni. 3.29>	Irrestincta focis seruant altaria flammae.
<sili. puni. 3.30>	Sed nulla effigies simulacraue nota deorum
<sili. puni. 3.31>	Maiestate locum et sacro impleuere timore.
<sili. puni. 3.32>	In foribus labor Alcidae: Lernaea recisis
<sili. puni. 3.33>	Anguibus hydra iacet, nexuque elisa leonis
<sili. puni. 3.34>	Ora Cleonaei patulo caelantur hiatu.
<sili. puni. 3.35>	At Stygius saeuis terrens latratibus umbras
<sili. puni. 3.36>	Ianitor aeterno tum primum tractus ab antro
<sili. puni. 3.37>	Vincla indignatur, metuitque Megaera catenas.
<sili. puni. 3.38>	Iuxta Thraces equi pestisque Erymanthia et altos
<sili. puni. 3.39>	Aeripedis ramos superantia cornua cerui.
<sili. puni. 3.40>	Nec leuior uinci Libycae telluris alumnus
<sili. puni. 3.41>	Matre super stratique, genus deforme, bimembres
<sili. puni. 3.42>	Centauri frontemque minor nunc amnis Acarnan.
<sili. puni. 3.43>	Inter quae fulget sacratis ignibus Oete,
<sili. puni. 3.44>	Ingentemque animam rapiunt ad sidera flammae.
<sili. puni. 3.45>	Postquam oculos uaria impleuit uirtutis imago,
<sili. puni. 3.46>	Mira dehinc cernit: surgentis mole profundi
<sili. puni. 3.47>	Inuectum terris subitum mare nullaque circa
<sili. puni. 3.48>	Litora et infuso stagnantes aequore campos.
<sili. puni. 3.49>	Nam qua caeruleis Nereus euoluitur antris
<sili. puni. 3.50>	Atque imo freta contorquet Neptunia fundo,
<sili. puni. 3.51>	Proruptum exundat pelagus, caecosque relaxans
<sili. puni. 3.52>	Oceanus fontes torrentibus ingruit undis.
<sili. puni. 3.53>	Tum uada ceu saeuo penitus permota tridenti
<sili. puni. 3.54>	Luctantur terris tumefactum imponere pontum.
<sili. puni. 3.55>	Mox remeat gurges tractoque relabitur aestu;
<sili. puni. 3.56>	At ratis erepto campis deserta profundo
<sili. puni. 3.57>	Et fusi transtris exspectant aequora nautae.
<sili. puni. 3.58>	Cymothoes ea regna uagae pelagique labores
<sili. puni. 3.59>	Luna mouet, Luna immissis per caerula bigis
<sili. puni. 3.60>	Fertque refertque fretum, sequiturque reciproca Tethys.
<sili. puni. 3.61>	Haec propere spectata duci; nam multa fatigant.
<sili. puni. 3.62>	Curarum prima exercet subducere bello
<sili. puni. 3.63>	Consortem thalami paruumque sub ubere natum.
<sili. puni. 3.64>	Virgineis iuuenem taedis primoque Hymenaeo
<sili. puni. 3.65>	Imbuerat coniunx memorique tenebat amore.
<sili. puni. 3.66>	At puer obsessae generatus in ore Sagunti
<sili. puni. 3.67>	Bis senos lunae nondum compleuerat orbes.
<sili. puni. 3.68>	Quos ut seponi stetit et secernere ab armis,
<sili. puni. 3.69>	Affatur ductor: "spes o Carthaginis altae,
<sili. puni. 3.70>	Nate, nec Aeneadum leuior metus, amplior, oro,
<sili. puni. 3.71>	Sis patrio decore et factis tibi nomina condas,
<sili. puni. 3.72>	Quis superes bellator auum; iamque aegra timoris
<sili. puni. 3.73>	Roma tuos numeret lacrimandos matribus annos.
<sili. puni. 3.74>	Ni praesaga meos ludunt praecordia sensus,
<sili. puni. 3.75>	Ingens hic terris crescit labor. ora parentis
<sili. puni. 3.76>	Agnosco toruaque oculos sub fronte minaces
<sili. puni. 3.77>	Vagitumque grauem atque irarum elementa mearum.
<sili. puni. 3.78>	Si quis forte deum tantos inciderit actus,
<sili. puni. 3.79>	Vt nostro abrumpat leto primordia rerum,
<sili. puni. 3.80>	Hoc pignus belli, coniunx, seruare labora.
<sili. puni. 3.81>	Cumque datum fari, duc per cunabula nostra;
<sili. puni. 3.82>	Tangat Elissaeas palmis puerilibus aras
<sili. puni. 3.83>	Et cineri iuret patrio Laurentia bella.
<sili. puni. 3.84>	Inde ubi flore nouo pubescet firmior aetas,
<sili. puni. 3.85>	Emicet in Martem et calcato foedere uictor
<sili. puni. 3.86>	In Capitolina tumulum mihi uindicet arce.
<sili. puni. 3.87>	Tu uero, tanti felix quam gloria partus
<sili. puni. 3.88>	Exspectat, ueneranda fide, discede periclis
<sili. puni. 3.89>	Incerti Martis durosque relinque labores.
<sili. puni. 3.90>	Nos clausae niuibus rupes suppostaque caelo
<sili. puni. 3.91>	Saxa manent, nos Alcidae mirante nouerca
<sili. puni. 3.92>	Sudatus labor et, bellis labor acrior, Alpes.
<sili. puni. 3.93>	Quod si promissum uertat Fortuna fauorem
<sili. puni. 3.94>	Laeuaque sit coeptis, te longa stare senecta
<sili. puni. 3.95>	Aeuumque extendisse uelim; tua iustior aetas,
<sili. puni. 3.96>	Vltra me improperae ducant cui fila sorores".
<sili. puni. 3.97>	Sic ille. at contra Cirrhaei sanguis Imilce
<sili. puni. 3.98>	Castalii, cui materno de nomine dicta
<sili. puni. 3.99>	Castulo Phoebei seruat cognomina uatis
<sili. puni. 3.100>	Atque ex sacrata repetebat stirpe parentes:
<sili. puni. 3.101>	Tempore quo Bacchus populos domitabat Hiberos
<sili. puni. 3.102>	Concutiens thyrso atque armata Maenade Calpen,
<sili. puni. 3.103>	Lasciuo genitus Satyro nymphaque Myrice
<sili. puni. 3.104>	Milichus indigenis late regnabat in oris
<sili. puni. 3.105>	Cornigeram attollens genitoris imagine frontem.
<sili. puni. 3.106>	Hinc patriam clarumque genus referebat Imilce
<sili. puni. 3.107>	Barbarica paulum uitiato nomine lingua.
<sili. puni. 3.108>	Quae tunc sic lacrimis sensim manantibus infit:
<sili. puni. 3.109>	"Mene, oblite tua nostram pendere salute,
<sili. puni. 3.110>	Abnuis inceptis comitem? sic foedera nota
<sili. puni. 3.111>	Primitiaeque tori, gelidos ut scandere tecum
<sili. puni. 3.112>	Deficiam montes coniunx tua? crede uigori
<sili. puni. 3.113>	Femineo. castum haud superat labor ullus amorem.
<sili. puni. 3.114>	Sin solo aspicimur sexu fixumque relinqui
<sili. puni. 3.115>	Cedo equidem nec fata moror; deus annuat, oro.
<sili. puni. 3.116>	I felix, i numinibus uotisque secundis
<sili. puni. 3.117>	Atque acies inter flagrantiaque arma relictae
<sili. puni. 3.118>	Coniugis et nati curam seruare memento.
<sili. puni. 3.119>	Quippe nec Ausonios tantum nec tela nec ignes
<sili. puni. 3.125>	Nec quemquam horresco, qui se tibi conferet unus,
<sili. puni. 3.120>	Quantum te metuo. ruis ipsos acer in enses
<sili. puni. 3.121>	Obiectasque caput telis. te nulla secundo
<sili. puni. 3.122>	Euentu satiat uirtus, tibi gloria soli
<sili. puni. 3.123>	Fine caret, credisque uiris ignobile letum
<sili. puni. 3.124>	Belligeris in pace mori. tremor implicat artus
<sili. puni. 3.126>	Sed tu, bellorum genitor, miserere nefasque
<sili. puni. 3.127>	Auerte et serua caput inuiolabile Teucris".
<sili. puni. 3.128>	Iamque adeo egressi steterant in litore primo
<sili. puni. 3.129>	Et promota ratis pendentibus arbore nautis
<sili. puni. 3.130>	Aptabat sensim pulsanti carbasa uento,
<sili. puni. 3.131>	Cum lenire metus properans aegramque leuare
<sili. puni. 3.132>	Attonitis mentem curis sic Hannibal orsus.
<sili. puni. 3.133>	"Ominibus parce et lacrimis, fidissima coniunx.
<sili. puni. 3.134>	Et pace et bello cunctis stat terminus aeui,
<sili. puni. 3.135>	Extremumque diem primus tulit. ire per ora
<sili. puni. 3.136>	Nomen in aeternum paucis mens ignea donat,
<sili. puni. 3.137>	Quos pater aetheriis caelestum destinat oris.
<sili. puni. 3.138>	An Romana iuga et famulas Carthaginis arces
<sili. puni. 3.139>	Perpetiar? stimulant manes noctisque per umbras
<sili. puni. 3.140>	Increpitans genitor, stant arae atque horrida sacra
<sili. puni. 3.141>	Ante oculos, breuitasque uetat mutabilis horae
<sili. puni. 3.142>	Prolatare diem. sedeamne, ut nouerit una
<sili. puni. 3.143>	Me tantum Carthago et, qui sim, nesciat omnis
<sili. puni. 3.144>	Gens hominum? letique metu decora alta relinquam?
<sili. puni. 3.145>	Quantum etenim distant a morte silentia uitae?
<sili. puni. 3.146>	Nec tamen incautos laudum exhorresce furores.
<sili. puni. 3.147>	Et nobis est lucis honos, gaudetque senecta
<sili. puni. 3.148>	Gloria, cum longo titulis celebratur in aeuo.
<sili. puni. 3.149>	Te quoque magna manent suscepti praemia belli;
<sili. puni. 3.150>	Dent modo se superi, Thybris tibi seruiet omnis
<sili. puni. 3.151>	Iliacaeque nurus et diues Dardanus auri".
<sili. puni. 3.152>	Dumque ea permixtis inter se fletibus orant,
<sili. puni. 3.153>	Confisus pelago celsa de puppe magister
<sili. puni. 3.154>	Cunctantem ciet. abripitur diuulsa marito.
<sili. puni. 3.155>	Haerent intenti uultus et litora seruant,
<sili. puni. 3.156>	Donec iter liquidum uolucri rapiente carina
<sili. puni. 3.157>	Consumpsit uisus pontus tellusque recessit.
<sili. puni. 3.158>	At Poenus belli curis auertere amorem
<sili. puni. 3.159>	Apparat et repetit properato moenia gressu.
<sili. puni. 3.160>	Quae dum perlustrat crebroque obit omnia uisu,
<sili. puni. 3.161>	Tandem sollicito cessit uis dura labori,
<sili. puni. 3.162>	Belligeramque datur somno componere mentem.
<sili. puni. 3.163>	Tum pater omnipotens gentem exercere periclis
<sili. puni. 3.164>	Dardaniam et fama saeuorum tollere ad astra
<sili. puni. 3.165>	Bellorum meditans priscosque referre labores
<sili. puni. 3.166>	Praecipitat consulta uiri segnemque quietem
<sili. puni. 3.167>	Terret et immissa rumpit formidine somnos.
<sili. puni. 3.168>	Iamque per umentem noctis Cyllenius umbram
<sili. puni. 3.169>	Aligero lapsu portabat iussa parentis.
<sili. puni. 3.170>	Nec mora mulcentem securo membra sopore
<sili. puni. 3.171>	Aggreditur iuuenem ac monitis incessit amaris:
<sili. puni. 3.172>	"Turpe duci totam somno consumere noctem
<sili. puni. 3.173>	O rector Libyae. uigili stant bella magistro.
<sili. puni. 3.174>	Iam maria effusas cernes turbare carinas
<sili. puni. 3.175>	Et Latiam toto pubem uolitare profundo,
<sili. puni. 3.176>	Dum lentus coepti terra cunctaris Hibera.
<sili. puni. 3.177>	Scilicet id satis est decoris memorandaque uirtus,
<sili. puni. 3.178>	Quod tanto cecidit molimine Graia Saguntos?
<sili. puni. 3.179>	En age, si quid inest animo par fortibus ausis
<sili. puni. 3.180>	Fer gressus agiles mecum et comitare uocantem.
<sili. puni. 3.181>	Respexisse ueto; monet hoc pater ille deorum.
<sili. puni. 3.182>	Victorem ante altae statuam te moenia Romae."
<sili. puni. 3.183>	Iamque uidebatur dextram iniectare graduque
<sili. puni. 3.184>	Laetantem trahere in Saturnia regna citato,
<sili. puni. 3.185>	Cum subitus circa fragor et uibrata per auras
<sili. puni. 3.186>	Exterrent saeuis a tergo sibila linguis
<sili. puni. 3.187>	Ingentique metu diuum praecepta pauenti
<sili. puni. 3.188>	Effluxere uiro et turbatus lumina flectit.
<sili. puni. 3.189>	Ecce iugis rapiens siluas ac robora uasto
<sili. puni. 3.190>	Contorta amplexu tractasque per inuia rupes
<sili. puni. 3.191>	Ater letifero stridebat turbine serpens.
<sili. puni. 3.192>	Quantus non aequas perlustrat flexibus Arctos
<sili. puni. 3.193>	Et geminum lapsu sidus circumligat Anguis,
<sili. puni. 3.194>	Immani tantus fauces diducit hiatu
<sili. puni. 3.195>	Attollensque caput nimbosis montibus aequat.
<sili. puni. 3.196>	Congeminat sonitus rupti uiolentia caeli
<sili. puni. 3.197>	Imbriferamque hiemem permixta grandine torquet.
<sili. puni. 3.198>	Hoc trepidus monstro (neque enim sopor ille nec altae
<sili. puni. 3.199>	Vis aderat noctis, uirgaque fugante tenebras
<sili. puni. 3.200>	Miscuerat lucem somno deus) ardua quae sit,
<sili. puni. 3.201>	Scitatur, pestis terrasque urgentia membra
<sili. puni. 3.202>	Quo ferat et quosnam populos depascat hiatu.
<sili. puni. 3.203>	Cui gelidis almae Cyllenes editus antris:
<sili. puni. 3.204>	"Bella uides optata tibi. te maxima bella,
<sili. puni. 3.205>	Te strages nemorum, te moto turbida caelo
<sili. puni. 3.206>	Tempestas caedesque uirum magnaeque ruinae
<sili. puni. 3.207>	Idaei generis lacrimosaque fata sequuntur.
<sili. puni. 3.208>	Quantus per campos populatis montibus actas
<sili. puni. 3.209>	Contorquet siluas squalenti tergore serpens
<sili. puni. 3.210>	Et late umectat terras spumante ueneno,
<sili. puni. 3.211>	Tantus perdomitis decurrens Alpibus atro
<sili. puni. 3.212>	Inuolues bello Italiam tantoque fragore
<sili. puni. 3.213>	Eruta conuulsis prosternes oppida muris."
<sili. puni. 3.214>	His aegrum stimulis liquere deusque soporque.
<sili. puni. 3.215>	It membris gelidus sudor, laetoque pauore
<sili. puni. 3.216>	Promissa euoluit somni noctemque retractat.
<sili. puni. 3.217>	Iamque deum regi Martique sub omine fausto
<sili. puni. 3.218>	Instauratus honos, niueoque ante omnia tauro
<sili. puni. 3.219>	Placatus meritis monitor Cyllenius aris.
<sili. puni. 3.220>	Extemplo edicit conuellere signa, repensque
<sili. puni. 3.221>	Castra quatit clamor permixtis dissona linguis.
<sili. puni. 3.222>	Prodite, Calliope, famae, quos horrida coepta
<sili. puni. 3.223>	Excierint populos tulerintque in regna Latini,
<sili. puni. 3.224>	Et quas indomitis urbes armarit Hiberis
<sili. puni. 3.225>	Quasque Paraetonio glomerarit litore turmas
<sili. puni. 3.226>	Ausa sibi Libye rerum deposcere frenos
<sili. puni. 3.227>	Et terris mutare iugum. non ulla nec umquam
<sili. puni. 3.228>	Saeuior it trucibus tempestas acta procellis,
<sili. puni. 3.229>	Nec bellum ruptis tam dirum mille carinis
<sili. puni. 3.230>	Acrius infremuit trepidumque exterruit orbem.
<sili. puni. 3.231>	Princeps signa tulit Tyria Carthagine pubes,
<sili. puni. 3.232>	Membra leuis celsique decus fraudata superbum
<sili. puni. 3.233>	Corporis, at docilis fallendi et nectere tectos
<sili. puni. 3.234>	Numquam tarda dolos. rudis his tum parma, breuique
<sili. puni. 3.235>	Bellabant ense, ac uestigia nuda, sinusque
<sili. puni. 3.236>	Cingere inassuetum, et rubrae uelamine uestis
<sili. puni. 3.237>	Ars erat in pugna fusum occuluisse cruorem.
<sili. puni. 3.238>	His rector fulgens ostro super altior omnes
<sili. puni. 3.239>	Germanus nitet Hannibalis gratoque tumultu
<sili. puni. 3.240>	Mago quatit currus et fratrem spirat in armis.
<sili. puni. 3.241>	Proxima Sidoniis Vtica est effusa maniplis,
<sili. puni. 3.242>	Prisca situ ueterisque ante arces condita Byrsae.
<sili. puni. 3.243>	Tunc, quae Sicanio praecinxit litora muro
<sili. puni. 3.244>	In clipei speciem curuatis turribus, Aspis.
<sili. puni. 3.245>	Sed dux in sese conuerterat ora Sychaeus,
<sili. puni. 3.246>	Hasdrubalis proles, cui uano corda tumore
<sili. puni. 3.247>	Maternum implebat genus et resonare superbo
<sili. puni. 3.248>	Hannibal haud umquam cessabat auunculus ore.
<sili. puni. 3.249>	Affuit undosa cretus Berenicide miles,
<sili. puni. 3.250>	Nec tereti dextras in pugnam armata dolone,
<sili. puni. 3.251>	Destituit Barce sitientibus arida uenis.
<sili. puni. 3.252>	Nec non Cyrene Pelopei stirpe nepotis
<sili. puni. 3.253>	Battiadas prauos fidei stimulauit in arma.
<sili. puni. 3.254>	Quos trahit antiquo laudatus Hamilcare quondam
<sili. puni. 3.255>	Consilio uiridis, sed belli serus, Ilertes.
<sili. puni. 3.256>	Sabratha tum Tyrium uulgus Sarranaque Leptis
<sili. puni. 3.257>	Oeaque Trinacrios Afris permixta colonos
<sili. puni. 3.258>	Et Tingim rapido mittebat ab aequore Lixus.
<sili. puni. 3.259>	Tum Vaga et antiquis dilectus regibus Hippo,
<sili. puni. 3.260>	Quaeque procul cauit non aequos Ruspina fluctus,
<sili. puni. 3.261>	Et Zama et uberior Rutulo nunc sanguine Thapsus.
<sili. puni. 3.262>	Ducit tot populos ingens et corpore et armis
<sili. puni. 3.263>	Herculeam factis seruans ac nomine famam
<sili. puni. 3.264>	Antaeus celsumque caput super agmina tollit.
<sili. puni. 3.265>	Venere Aethiopes, gens haud incognita Nilo,
<sili. puni. 3.266>	Qui magneta secant; solis honor ille metalli
<sili. puni. 3.267>	Intactum chalybem uicino ducere saxo.
<sili. puni. 3.268>	His simul immitem testantes corpore solem
<sili. puni. 3.269>	Exusti uenere Nubae. non aerea cassis,
<sili. puni. 3.270>	Nec lorica riget ferro, non tenditur arcus;
<sili. puni. 3.271>	Tempora multiplici mos est defendere lino
<sili. puni. 3.272>	Et lino munire latus scelerataque sucis
<sili. puni. 3.273>	Spicula dirigere et ferrum infamare ueneno.
<sili. puni. 3.274>	Tum primum castris Phoenicum tendere ritu
<sili. puni. 3.275>	Cinyphii didicere Macae. squalentia barba
<sili. puni. 3.276>	Ora uiris, umerosque tegunt uelamine capri
<sili. puni. 3.277>	Saetigero. panda manus est armata cateia
<sili. puni. 3.278>	Versicolor contra caetra et falcatus ab arte
<sili. puni. 3.279>	Ensis Adyrmachidis ac laeuo tegmina crure.
<sili. puni. 3.280>	Sed mensis asper populus uictuque maligno;
<sili. puni. 3.281>	Nam calida tristes epulae torrentur harena
<sili. puni. 3.282>	Quin et Massyli fulgentia signa tulere
<sili. puni. 3.283>	Hesperidum ueniens lucis domus ultima terrae
<sili. puni. 3.284>	Praefuit intortos demissus uertice crines
<sili. puni. 3.285>	Bocchus atrox, qui sacratas in litore siluas
<sili. puni. 3.286>	Atque inter frondes reuirescere uiderat aurum.
<sili. puni. 3.287>	Vos quoque desertis in castra mapalibus itis
<sili. puni. 3.288>	Misceri gregibus Gaetulia sueta ferarum
<sili. puni. 3.289>	Indomitisque loqui et sedare leonibus iras
<sili. puni. 3.290>	Nulla domus; plaustris habitant; migrare per arua
<sili. puni. 3.291>	Mos atque errantes circumuectare penates.
<sili. puni. 3.292>	Hinc mille alipedes turmae (uelocior Euris
<sili. puni. 3.293>	Et doctus uirgae sonipes) in castra ruebant,
<sili. puni. 3.294>	Ceu, pernix cum densa uagis latratibus implet
<sili. puni. 3.295>	Venator dumeta Lacon aut exigit Vmber
<sili. puni. 3.296>	Nare sagax e calle feras, perterrita late
<sili. puni. 3.297>	Agmina praecipitant uolucres formidine cerui.
<sili. puni. 3.298>	Hos agit haud laeto uultu nec fronte serena
<sili. puni. 3.299>	Asbytes nuper caesae germanus Acherras.
<sili. puni. 3.300>	Marmaridae, medicum uulgus, strepuere cateruis,
<sili. puni. 3.301>	Ad quorum cantus serpens oblita ueneni,
<sili. puni. 3.302>	Ad quorum tactum mites iacuere cerastae.
<sili. puni. 3.303>	Tum chalybis pauper Baniurae cruda iuuentus,
<sili. puni. 3.304>	Contenti parca durasse hastilia flamma,
<sili. puni. 3.305>	Miscebant auidi trucibus fera murmura linguis.
<sili. puni. 3.306>	Necnon Autololes, leuibus gens ignea plantis,
<sili. puni. 3.307>	Cui sonipes cursu, cui cesserit incitus amnis,
<sili. puni. 3.308>	Tanta fuga est; certant pennae, campumque uolatu
<sili. puni. 3.309>	Cum rapuere, pedum frustra uestigia quaeras.
<sili. puni. 3.310>	Spectati castris, quos suco nobilis arbor
<sili. puni. 3.311>	Et dulci pascit lotos nimis hospita baca.
<sili. puni. 3.312>	Quique atro rabidas efferuescente ueneno
<sili. puni. 3.313>	Dipsadas immensis horrent Garamantes harenis.
<sili. puni. 3.314>	Fama docet, caesae rapuit cum Gorgonis ora
<sili. puni. 3.315>	Perseus, in Libyam dirum fluxisse cruorem;
<sili. puni. 3.316>	Inde Medusaeis terram exundasse chelydris.
<sili. puni. 3.317>	Milibus his ductor spectatus Marte Choaspes,
<sili. puni. 3.318>	Neritia Meninge satus, cui tragula semper
<sili. puni. 3.319>	Fulmineam armabat, celebratum missile, dextram.
<sili. puni. 3.320>	Huic coit aequoreus Nasamon, inuadere fluctu
<sili. puni. 3.321>	Audax naufragia et praedas auellere ponto,
<sili. puni. 3.322>	Huic, qui stagna colunt Tritonidos alta paludis,
<sili. puni. 3.323>	Qua uirgo, ut fama est, bellatrix edita lympha
<sili. puni. 3.324>	Inuento primam Libyen perfudit oliuo.
<sili. puni. 3.325>	Necnon totus adest uesper populique reposti.
<sili. puni. 3.326>	Cantaber ante omnes hiemisque aestusque famisque
<sili. puni. 3.327>	Inuictus palmamque ex omni ferre labore.
<sili. puni. 3.328>	Mirus amor populo, cum prima incanuit aetas
<sili. puni. 3.329>	Imbelles iam dudum annos praeuertere saxo
<sili. puni. 3.330>	Nec uitam sine Marte pati; quippe omnis in armis
<sili. puni. 3.331>	Lucis causa sita et damnatum uiuere paci.
<sili. puni. 3.332>	Venit et, Aurorae lacrimis perfusus, in orbem
<sili. puni. 3.333>	Diuersum patrias fugit cum deuius oras,
<sili. puni. 3.334>	Armiger Eoi non felix Memnonis, Astyr.
<sili. puni. 3.335>	His paruus sonipes nec Marti natus, at idem
<sili. puni. 3.336>	Aut inconcusso glomerat uestigia dorso
<sili. puni. 3.337>	Aut molli pacata celer rapit esseda collo.
<sili. puni. 3.338>	Cydnus agit, iuga Pyrenes uenatibus acer
<sili. puni. 3.339>	Metiri iaculoue extendere proelia Mauro.
<sili. puni. 3.340>	Venere et Celtae sociati nomen Hiberis
<sili. puni. 3.341>	His pugna cecidisse decus, corpusque cremari
<sili. puni. 3.342>	Tale nefas. caelo credunt superisque referri,
<sili. puni. 3.343>	Impastus carpat si membra iacentia uultur.
<sili. puni. 3.344>	Fibrarum et pennae diuinarumque sagacem
<sili. puni. 3.345>	Flammarum misit diues Callaecia pubem,
<sili. puni. 3.346>	Barbara nunc patriis ululantem carmina linguis,
<sili. puni. 3.347>	Nunc pedis alterno percussa uerbere terra
<sili. puni. 3.348>	Ad numerum resonas gaudentem plaudere caetras
<sili. puni. 3.349>	Haec requies ludusque uiris, ea sacra uoluptas.
<sili. puni. 3.350>	Cetera femineus peragit labor; addere sulco
<sili. puni. 3.351>	Semina et impresso tellurem uertere aratro
<sili. puni. 3.352>	Segne uiris. quicquid duro sine Marte gerundum,
<sili. puni. 3.353>	Callaici coniunx obit irrequieta mariti.
<sili. puni. 3.354>	Hos Viriatus agit Lusitanumque remotis
<sili. puni. 3.355>	Extractum lustris, primo Viriatus in aeuo,
<sili. puni. 3.356>	Nomen Romanis factum mox nobile damnis.
<sili. puni. 3.357>	Nec Cerretani, quondam Tirynthia castra,
<sili. puni. 3.358>	Aut Vasco insuetus galeae ferre arma morati,
<sili. puni. 3.359>	Non quae Dardanios post uidit Ilerda furores
<sili. puni. 3.360>	Nec qui Massageten monstrans feritate parentem
<sili. puni. 3.361>	Cornipedis fusa satiaris, Concane, uena.
<sili. puni. 3.362>	Iamque Ebusus Phoenissa mouet, mouet Arbacus arma
<sili. puni. 3.363>	Aclyde uel tenui pugnax instare ueruto,
<sili. puni. 3.364>	Iam cui Tlepolemus sator et cui Lindus origo,
<sili. puni. 3.365>	Funda bella ferens Baliaris et alite plumbo,
<sili. puni. 3.366>	Et quos nunc Grauios uiolato nomine Graium
<sili. puni. 3.367>	Oeneae misere domus Aetolaque Tyde.
<sili. puni. 3.368>	Dat Carthago uiros Teucro fundata uetusto,
<sili. puni. 3.369>	Phocaicae dant Emporiae, dat Tarraco pubem
<sili. puni. 3.370>	Vitifera et Latio tantum cessura Lyaeo.
<sili. puni. 3.371>	Hos inter clara thoracis luce nitebat
<sili. puni. 3.372>	Sedetana cohors, quam Sucro rigentibus undis
<sili. puni. 3.373>	Atque altrix celsa mittebat Saetabis arce,
<sili. puni. 3.374>	Saetabis et telas Arabum spreuisse superba
<sili. puni. 3.375>	Et Pelusiaco filum componere lino.
<sili. puni. 3.376>	Mandonius populis domitorque insignis equorum
<sili. puni. 3.377>	Imperitat Caeso, et socio stant castra labore.
<sili. puni. 3.378>	At Vettonum alas Balarus probat aequore aperto.
<sili. puni. 3.379>	Hic adeo, cum uer placidum flatusque tepescit,
<sili. puni. 3.380>	Concubitus seruans tacitos grex perstat equarum
<sili. puni. 3.381>	Et Venerem occultam genitali concipit aura.
<sili. puni. 3.382>	Sed non multa dies generi, properatque senectus,
<sili. puni. 3.383>	Septimaque his stabulis longissima ducitur aestas.
<sili. puni. 3.384>	At non Sarmaticos attollens Vxama muros
<sili. puni. 3.385>	Tam leuibus persultat equis; hinc uenit in arma
<sili. puni. 3.386>	Haud aeui fragilis sonipes crudoque uigore
<sili. puni. 3.387>	Asper frena pati aut iussis parere magistris.
<sili. puni. 3.388>	Rhyndacus his ductor, telum sparus; ore ferarum
<sili. puni. 3.389>	Et rictu horrificant galeas; uenatibus aeuum
<sili. puni. 3.390>	Transigitur, uel more patrum uis raptaque pascunt.
<sili. puni. 3.391>	Fulget praecipuis Parnasia Castulo signis
<sili. puni. 3.392>	Et celebre Oceano atque alternis aestibus Hispal
<sili. puni. 3.393>	Ac Nebrissa dei Nysaei concita thyrsis,
<sili. puni. 3.394>	Quam Satyri coluere leues redimitaque sacra
<sili. puni. 3.395>	Nebride et arcano Maenas nocturna Lyaeo
<sili. puni. 3.396>	Arganthoniacos armat Carteia nepotes.
<sili. puni. 3.397>	Rex proauis fuit humani ditissimus aeui
<sili. puni. 3.398>	Ter denos decies emensus belliger annos.
<sili. puni. 3.399>	Armat Tartessos stabulanti conscia Phoebo
<sili. puni. 3.400>	Et Munda Emathios Italis paritura labores.
<sili. puni. 3.401>	Nec decus auriferae cessauit Corduba terrae.
<sili. puni. 3.402>	Hos duxere uiros flauenti uertice Phorcys
<sili. puni. 3.403>	Spiciferisque grauis bellator Arauricus oris,
<sili. puni. 3.404>	Aequales aeui, genuit quos ubere ripa
<sili. puni. 3.405>	Palladio Baetis umbratus cornua ramo.
<sili. puni. 3.406>	Talia Sidonius per campos agmina ductor
<sili. puni. 3.407>	Puluere nigrantes raptat lustransque sub armis,
<sili. puni. 3.408>	Qua uisu comprendere erat, fulgentia signa
<sili. puni. 3.409>	Ibat ouans longaque umbram tellure trahebat.
<sili. puni. 3.410>	Non aliter, quotiens perlabitur aequora curru
<sili. puni. 3.411>	Extremamque petit, Phoebea cubilia, Tethyn
<sili. puni. 3.412>	Frenatis Neptunus equis, fluit omnis ab antris
<sili. puni. 3.413>	Nereidum chorus et sueto certamine nandi
<sili. puni. 3.414>	Candida perspicuo conectunt brachia ponto.
<sili. puni. 3.415>	At Pyrenaei frondosa cacumina montis
<sili. puni. 3.416>	Turbata Poenus terrarum pace petebat.
<sili. puni. 3.417>	Pyrene celsa nimbosi uerticis arce
<sili. puni. 3.418>	Diuisos Celtis late prospectat Hiberos
<sili. puni. 3.419>	Atque aeterna tenet magnis diuortia terris.
<sili. puni. 3.420>	Nomen Bebrycia duxere a uirgine colles,
<sili. puni. 3.421>	Hospitis Alcidae crimen, qui, sorte laborum
<sili. puni. 3.422>	Geryonae peteret cum longa tricorporis arua,
<sili. puni. 3.423>	Possessus Baccho saeua Bebrycis in aula
<sili. puni. 3.424>	Lugendam formae sine uirginitate reliquit
<sili. puni. 3.425>	Pyrenen, letique deus, si credere fas est,
<sili. puni. 3.426>	Causa fuit leti miserae deus. edidit aluo
<sili. puni. 3.427>	Namque ut serpentem patriasque exhorruit iras
<sili. puni. 3.428>	Confestim dulces liquit turbata penates.
<sili. puni. 3.429>	Tum noctem Alcidae solis plangebat in antris
<sili. puni. 3.430>	Et promissa uiri siluis narrabat opacis,
<sili. puni. 3.431>	Donec maerentem ingratos raptoris amores
<sili. puni. 3.432>	Tendentemque manus atque hospitis arma uocantem
<sili. puni. 3.433>	Diripuere ferae. laceros Tirynthius artus,
<sili. puni. 3.434>	Dum remeat uictor, lacrimis perfudit et amens
<sili. puni. 3.435>	Palluit inuento dilectae uirginis ore.
<sili. puni. 3.436>	At uoce Herculea percussa cacumina montis
<sili. puni. 3.437>	Intremuere iugis; maesto clamore ciebat
<sili. puni. 3.438>	Pyrenen, scopulique omnes ac lustra ferarum
<sili. puni. 3.439>	Pyrenen resonant. tumulo tum membra reponit
<sili. puni. 3.440>	Supremum illacrimans, nec honos intercidet aeuo,
<sili. puni. 3.441>	Defletumque tenent montes per saecula nomen.
<sili. puni. 3.442>	Iamque per et colles et densos abiete lucos
<sili. puni. 3.443>	Bebryciae Poenus fines transcenderat aulae.
<sili. puni. 3.444>	Inde ferox quaesitum armis per inhospita rura
<sili. puni. 3.445>	Volcarum populatur iter tumidique minaces
<sili. puni. 3.446>	Accedit Rhodani festino milite ripas.
<sili. puni. 3.447>	Aggeribus caput Alpinis et rupe niuali
<sili. puni. 3.448>	Proserit in Celtas ingentemque extrahit amnem
<sili. puni. 3.449>	Spumanti Rhodanus proscindens gurgite campos
<sili. puni. 3.450>	Ac propere in pontum lato ruit incitus alueo.
<sili. puni. 3.451>	Auget opes stanti similis tacitoque liquore
<sili. puni. 3.452>	Mixtus Arar, quem gurgitibus complexus anhelis
<sili. puni. 3.453>	Cunctantem immergit pelago raptumque per arua
<sili. puni. 3.454>	Ferre uetat patrium uicina ad litora nomen.
<sili. puni. 3.455>	Inuadunt alacres inimicum pontibus amnem,
<sili. puni. 3.456>	Nunc celso capite et ceruicibus arma tuentur
<sili. puni. 3.457>	Nunc ualidis gurges certatim frangitur ulnis.
<sili. puni. 3.458>	Fluminea sonipes religatus ducitur alno,
<sili. puni. 3.459>	Belua nec retinet tardante Libyssa timore;
<sili. puni. 3.460>	Nam trabibus uada et iniecta tellure repertum
<sili. puni. 3.461>	Conexas operire trabes ac ducere in altum
<sili. puni. 3.462>	Paulatim ripae resolutis aggere uinclis.
<sili. puni. 3.463>	At gregis illapsu fremebundo territus atras
<sili. puni. 3.464>	Expauit moles Rhodanus stagnisque refusis
<sili. puni. 3.465>	Torsit harenoso minitanti murmura fundo.
<sili. puni. 3.466>	Iamque Tricastinis incedit finibus agmen,
<sili. puni. 3.467>	Iam faciles campos, iam rura Vocontia carpit.
<sili. puni. 3.468>	Turbidus hic truncis saxisque Druentia laetum
<sili. puni. 3.469>	Ductoris uastauit iter. namque Alpibus ortus
<sili. puni. 3.470>	Auulsas ornos et adesi fragmina montis
<sili. puni. 3.471>	Cum sonitu uoluens fertur latrantibus undis
<sili. puni. 3.472>	Ac uada translato mutat fallacia cursu,
<sili. puni. 3.473>	Non pediti fidus, patulis non puppibus aequus.
<sili. puni. 3.474>	Et tunc imbre recens fuso correpta sub armis
<sili. puni. 3.475>	Corpora multa uirum spumanti uertice torquens
<sili. puni. 3.476>	Immersit fundo laceris deformia membris.
<sili. puni. 3.477>	Sed iam praeteritos ultra meminisse labores
<sili. puni. 3.478>	Conspectae propius dempsere pauentibus Alpes.
<sili. puni. 3.479>	Cuncta gelu canaque aeternum grandine tecta
<sili. puni. 3.480>	Atque aeui glaciem cohibent; riget ardua montis
<sili. puni. 3.481>	Aetherii facies surgentique obuia Phoebo
<sili. puni. 3.482>	Duratas nescit flammis mollire pruinas.
<sili. puni. 3.483>	Quantum Tartareus regni pallentis hiatus
<sili. puni. 3.484>	Ad manes Imos atque atrae stagna paludis
<sili. puni. 3.485>	A supera tellure patet, tam longa per auras
<sili. puni. 3.486>	Erigitur tellus et caelum intercipit umbra.
<sili. puni. 3.487>	Nullum uer usquam nullique aestatis honores.
<sili. puni. 3.488>	Sola iugis habitat diris sedesque tuetur
<sili. puni. 3.489>	Perpetuas deformis hiems; illa undique nubes
<sili. puni. 3.490>	Huc atras agit et mixtos cum grandine nimbos.
<sili. puni. 3.491>	Iam cuncti flatus uentique furentia regna
<sili. puni. 3.492>	Alpina posuere domo. caligat in altis
<sili. puni. 3.493>	Obtutus saxis, abeuntque in nubila montes.
<sili. puni. 3.494>	Mixtus Athos Tauro Rhodopeque adiuncta Mimanti
<sili. puni. 3.495>	Ossaque cum Pelio cumque Haemo cesserit Othrys.
<sili. puni. 3.496>	Primus inexpertas adiit Tirynthius arces.
<sili. puni. 3.497>	Scindentem nubes frangentemque ardua montis
<sili. puni. 3.498>	Spectarunt superi longisque ab origine saeclis
<sili. puni. 3.499>	Intemerata gradu magna ui saxa domantem.
<sili. puni. 3.500>	At miles dubio tardat uestigia gressu
<sili. puni. 3.501>	Impia ceu sacros in fines arma per orbem
<sili. puni. 3.502>	Natura prohibente ferant diuisque repugnent.
<sili. puni. 3.503>	Contra quae ductor - non Alpibus ille nec ullo
<sili. puni. 3.504>	Turbatus terrore loci, sed languida maestus
<sili. puni. 3.505>	Corda uirum fouet hortando reuocatque uigorem
<sili. puni. 3.506>	"Non pudet obsequio superum fessosque secundis
<sili. puni. 3.507>	Post belli decus atque acies dare terga niuosis
<sili. puni. 3.508>	Montibus et segnes summittere rupibus arma?
<sili. puni. 3.509>	Nunc, o nunc, socii, dominantis moenia Romae
<sili. puni. 3.510>	Credite uos summumque Iouis conscendere culmen.
<sili. puni. 3.511>	Hic labor Ausoniam et dabit hic in uincula Thybrim."
<sili. puni. 3.512>	Nec mora commotum promissis ditibus agmen
<sili. puni. 3.513>	Erigit in collem et uestigia linquere nota
<sili. puni. 3.514>	Herculis edicit magni crudisque locorum
<sili. puni. 3.515>	Ferre pedem ac proprio turmas euadere calle.
<sili. puni. 3.516>	Rumpit inaccessos aditus atque ardua primus
<sili. puni. 3.517>	Exsuperat summaque uocat de rupe cohortes.
<sili. puni. 3.518>	Tum, qua durati concreto frigore collis
<sili. puni. 3.519>	Lubrica frustratur canenti semita cliuo
<sili. puni. 3.520>	Luctantem, ferro glaciem premit. haurit hiatu
<sili. puni. 3.521>	Nix resoluta uiros, altoque e culmine praeceps
<sili. puni. 3.522>	Vmenti turmas operit delapsa ruina.
<sili. puni. 3.523>	Interdum aduerso glomeratas turbine Corus
<sili. puni. 3.524>	In media ora niues fuscis agit horridus alis
<sili. puni. 3.525>	Aut rursum immani stridens auulsa procella
<sili. puni. 3.526>	Nudatis rapit arma uiris uoluensque per orbem
<sili. puni. 3.527>	Contorto rotat in nubes sublimia flatu.
<sili. puni. 3.528>	Quoque magis subiere iugo atque euadere nisi
<sili. puni. 3.529>	Erexere gradum, crescit labor. ardua supra
<sili. puni. 3.530>	Sese aperit fessis et nascitur altera moles,
<sili. puni. 3.531>	Vnde nec edomitos exsudatosque labores
<sili. puni. 3.532>	Respexisse libet; tanta formidine prona
<sili. puni. 3.533>	Exterrent repetita oculis, atque una pruinae
<sili. puni. 3.534>	Canentis, quacumque datur promittere uisus,
<sili. puni. 3.535>	Ingeritur facies. medio sic nauita ponto,
<sili. puni. 3.536>	Cum dulces liquit terras et inania nullos
<sili. puni. 3.537>	Inueniunt uentos securo carbasa malo,
<sili. puni. 3.538>	Immensas prospectat aquas ac uicta profundis
<sili. puni. 3.539>	Aequoribus fessus renouat sua lumina caelo.
<sili. puni. 3.540>	Iamque super clades atque importuna locorum
<sili. puni. 3.541>	Illuuie rigidaeque comae squalore perenni
<sili. puni. 3.542>	Horrida semiferi promunt e rupibus ora
<sili. puni. 3.543>	Atque effusa cauis exesi pumicis antris
<sili. puni. 3.544>	Alpina inuadit manus adsuetoque uigore
<sili. puni. 3.545>	Per dumos notasque niues atque inuia pernix
<sili. puni. 3.546>	Clausum montiuagis infestat cursibus hostem.
<sili. puni. 3.547>	Mutatur iam forma locis. hic sanguine multo
<sili. puni. 3.548>	Infectae rubuere niues, hic nescia uinci
<sili. puni. 3.549>	Paulatim glacies cedit tepefacta cruore,
<sili. puni. 3.550>	Dumque premit sonipes duro uestigia cornu
<sili. puni. 3.551>	Vngula perfossis haesit comprensa pruinis
<sili. puni. 3.552>	Nec pestis lapsus simplex; abscisa relinquunt
<sili. puni. 3.553>	Membra gelu, fractosque asper rigor amputat artus.
<sili. puni. 3.554>	Bis senos soles, totidem per uulnera saeuas
<sili. puni. 3.555>	Emensi noctes optato uertice sidunt
<sili. puni. 3.556>	Castraque praeruptis suspendunt ardua saxis.
<sili. puni. 3.557>	At Venus ancipiti mentem labefacta timore
<sili. puni. 3.558>	Affatur genitorem et rumpit maesta querelas:
<sili. puni. 3.559>	"Quis poenae modus aut pereundi terminus, oro,
<sili. puni. 3.560>	Aeneadis erit, et quando terrasque fretumque
<sili. puni. 3.561>	Emensis sedisse dabis? cur pellere nostros
<sili. puni. 3.562>	A te concessa Poenus parat urbe nepotes?
<sili. puni. 3.563>	Alpibus imposuit Libyam finemque minatur
<sili. puni. 3.564>	Imperio. casus metuit iam Roma Sagunti.
<sili. puni. 3.565>	Quo Troiae extremos cineres sacramque ruinam
<sili. puni. 3.566>	Da sedem, genitor, tutisque iacere. parumne est
<sili. puni. 3.567>	Assaracique larem et Vestae secreta feramus?
<sili. puni. 3.568>	Exilia errantes totum quaesisse per orbem.
<sili. puni. 3.569>	Anne iterum capta repetentur Pergama Roma?"
<sili. puni. 3.570>	His Venus; et contra genitor sic deinde profatur:
<sili. puni. 3.571>	"Pelle metus, neu te Tyriae conamina gentis
<sili. puni. 3.572>	Turbarint, Cytherea; tenet longumque tenebit
<sili. puni. 3.573>	Tarpeias arces sanguis tuus. hac ego Martis
<sili. puni. 3.574>	Mole uiros spectare paro atque expendere bello.
<sili. puni. 3.575>	Gens ferri patiens ac laeta domare labores
<sili. puni. 3.576>	Paulatim antiquo patrum desuescit honori,
<sili. puni. 3.577>	Atque ille haud umquam parcus pro laude cruoris
<sili. puni. 3.578>	Et semper famae sitiens obscura sedendo
<sili. puni. 3.579>	Tempora agit mutum uoluens inglorius aeuum
<sili. puni. 3.580>	Sanguine de nostro populus, blandoque ueneno
<sili. puni. 3.581>	Desidiae uirtus paulatim euicta senescit.
<sili. puni. 3.582>	Magnae molis opus multoque labore parandum
<sili. puni. 3.583>	Tot populos inter soli sibi poscere regna.
<sili. puni. 3.584>	Iamque tibi ueniet tempus, quo maxima rerum
<sili. puni. 3.585>	Nobilior sit Roma malis. hinc nomina nostro
<sili. puni. 3.586>	Non indigna polo referet labor, hinc tibi Paulus,
<sili. puni. 3.587>	Hinc Fabius gratusque mihi Marcellus opimis.
<sili. puni. 3.588>	Hi tantum parient Latio per uulnera regnum,
<sili. puni. 3.589>	Quod luxu et multum mutata mente nepotes
<sili. puni. 3.590>	Non tamen euertisse queant. iamque ipse creatus,
<sili. puni. 3.591>	Qui Poenum reuocet patriae Latioque repulsum
<sili. puni. 3.592>	Ante suae muros Carthaginis exuat armis.
<sili. puni. 3.593>	Hinc, Cytherea, tuis longo regnabitur aeuo.
<sili. puni. 3.594>	Exin se Curibus uirtus caelestis ad astra
<sili. puni. 3.595>	Efferet, et sacris augebit nomen Iulis
<sili. puni. 3.596>	Bellatrix gens bacifero nutrita Sabino.
<sili. puni. 3.597>	Hinc pater ignotam denabit uincere Thulen
<sili. puni. 3.598>	Inque Caledonios primus trahet agmina lucos,
<sili. puni. 3.599>	Compescet ripis Rhenum, reget impiger Afros
<sili. puni. 3.600>	Palmiferamque senex bello domitabit Idymen.
<sili. puni. 3.601>	Nec Stygis ille lacus uiduataque lumine regna,
<sili. puni. 3.602>	Sed superum sedem nostrosque tenebit honores.
<sili. puni. 3.603>	Tum iuuenis magno praecellens robore mentis
<sili. puni. 3.604>	Excipiet patriam molem celsusque feretur
<sili. puni. 3.605>	Aequatum imperio tollens caput. hic fera gentis
<sili. puni. 3.606>	Bella Palaestinae primo delebit in aeuo.
<sili. puni. 3.607>	At tu transcendes, Germanice, facta tuorum
<sili. puni. 3.608>	Iam puer auricomo praeformidate Batauo.
<sili. puni. 3.609>	Nec te terruerint Tarpei culminis ignes;
<sili. puni. 3.610>	Sacrilegas inter flammas seruabere terris.
<sili. puni. 3.611>	Nam te longa manent nostri consortia mundi.
<sili. puni. 3.612>	Huic laxos arcus olim Gangetica pubes
<sili. puni. 3.613>	Summittet uacuasque ostendent Bactra pharetras.
<sili. puni. 3.614>	Hic et ab Arctoo currus aget axe per urbem
<sili. puni. 3.615>	Ducet et Eoos Baccho cedente triumphos.
<sili. puni. 3.616>	Idem indignantem tramittere Dardana signa
<sili. puni. 3.617>	Sarmaticis uictor compescet sedibus Histrum.
<sili. puni. 3.618>	Quin et Romuleos superabit uoce nepotes,
<sili. puni. 3.619>	Quis erit eloquio partum decus. huic sua Musae
<sili. puni. 3.620>	Sacra ferent, meliorque lyra, cui substitit Hebrus
<sili. puni. 3.621>	Et uenit Rhodope, Phoebo miranda loquetur.
<sili. puni. 3.622>	Ille etiam, qua prisca, uides, stat regia nobis,
<sili. puni. 3.623>	Aurea Tarpeia ponet Capitolia rupe
<sili. puni. 3.624>	Et iunget nostro templorum culmina caelo.
<sili. puni. 3.625>	Tunc, o nate deum diuosque dature, beatas
<sili. puni. 3.626>	Imperio terras patrio rege. tarda senectam
<sili. puni. 3.627>	Hospitia excipient caeli, solioque Quirinus
<sili. puni. 3.628>	Concedet, mediumque parens fraterque locabunt;
<sili. puni. 3.629>	Siderei iuxta radiabunt tempora nati."
<sili. puni. 3.630>	Dum pandit seriem uenturi Iuppiter aeui,
<sili. puni. 3.631>	Ductor Agenoreus tumulis delatus iniquis
<sili. puni. 3.632>	Lapsantem dubio deuexa per inuia nisu
<sili. puni. 3.633>	Firmabat gressum atque umentia saxa premebat.
<sili. puni. 3.634>	Non acies hostisue tenet, sed prona minaci
<sili. puni. 3.635>	Praerupto turbant et cautibus obuia rupes.
<sili. puni. 3.636>	Stant clausi maerentque moras et dura uiarum.
<sili. puni. 3.637>	Nec refouere datur torpentia membra quiete;
<sili. puni. 3.638>	Noctem operi iungunt et robora ferre coactis
<sili. puni. 3.639>	Approperant umeris ac raptas collibus ornos.
<sili. puni. 3.640>	Iamque ubi nudarunt silua densissima montis,
<sili. puni. 3.641>	Aggessere trabes, rapidisque accensus in orbem
<sili. puni. 3.642>	Excoquitur flammis scopulus. mox proruta ferro
<sili. puni. 3.643>	Dat gemitum putris resoluto pondere moles
<sili. puni. 3.644>	Atque aperit fessis antiqui regna Latini.
<sili. puni. 3.645>	His tandem ignotas transgressus casibus Alpes
<sili. puni. 3.646>	Taurinis ductor statuit tentoria campis.
<sili. puni. 3.647>	Interea uoces Iouis atque oracula portans
<sili. puni. 3.648>	Emensis aderat Garamantum laetus harenis
<sili. puni. 3.649>	Bostar et ut uiso stimulabat corda Tonante:
<sili. puni. 3.650>	"Maxime Belide, patriis qui moenibus arces
<sili. puni. 3.651>	Seruitium dextra. Libycas penetrauimus aras.
<sili. puni. 3.652>	Nos tulit ad superos perfundens sidera Syrtis
<sili. puni. 3.653>	Nos paene aequoribus tellus uiolentior hausit.
<sili. puni. 3.654>	Ad finem caeli medio tenduntur ab orbe
<sili. puni. 3.655>	Squalentes campi. tumulum natura negauit
<sili. puni. 3.656>	Immensis spatiis, nisi quem caua nubila torquens
<sili. puni. 3.657>	Construxit turbo impacta glomeratus harena,
<sili. puni. 3.658>	Vel si, perfracto populatus carcere terras
<sili. puni. 3.659>	Africus aut pontum spargens super aera Corus
<sili. puni. 3.660>	Inuasere truces capientem proelia campum
<sili. puni. 3.661>	Inque uicem ingesto cumularunt puluere montes.
<sili. puni. 3.662>	Has obseruatis ualles enauimus astris
<sili. puni. 3.663>	Namque dies confundit iter, peditemque profundo
<sili. puni. 3.664>	Errantem campo et semper media arua uidentem
<sili. puni. 3.665>	Sidoniis Cynosura regit fidissima nautis.
<sili. puni. 3.666>	Verum ubi defessi lucos nemorosaque regna
<sili. puni. 3.667>	Cornigeri Iouis et fulgentia templa subimus,
<sili. puni. 3.668>	Exceptos hospes tectis inducit Arisbas.
<sili. puni. 3.669>	Stat fano uicina, nouum et memorabile, lympha,
<sili. puni. 3.670>	Quae nascente die, quae deficiente tepescit
<sili. puni. 3.671>	Quaeque riget, medius cum sol accendit Olympum,
<sili. puni. 3.672>	Atque eadem rursum nocturnis feruet in umbris.
<sili. puni. 3.673>	Tum loca plena deo, dites sine uomere glebas
<sili. puni. 3.674>	Ostentat senior laetaque ita mente profatur:
<sili. puni. 3.675>	"Has umbras nemorum et conexa cacumina caelo
<sili. puni. 3.676>	Calcatosque Ioui lucos prece, Bostar, adora.
<sili. puni. 3.677>	Nam cui dona Iouis non diuulgata per orbem,
<sili. puni. 3.678>	In gremio Thebes geminas sedisse columbas?
<sili. puni. 3.679>	Quarum Chaonias pennis quae contigit oras,
<sili. puni. 3.680>	Implet fatidico Dodonida murmure quercum.
<sili. puni. 3.681>	At quae Carpathium super aequor uecta per auras
<sili. puni. 3.682>	In Libyen niueis tranauit concolor alis,
<sili. puni. 3.683>	Hanc sedem templo Cythereia condidit ales.
<sili. puni. 3.684>	Hic, ubi nunc aram lucosque uidetis opacos,
<sili. puni. 3.685>	Ductore electo gregis, admirabile dictu,
<sili. puni. 3.686>	Lanigeri capitis media inter cornua perstans
<sili. puni. 3.687>	Marmaricis ales populis responsa canebat.
<sili. puni. 3.688>	Mox subitum nemus atque annoso robore lucus
<sili. puni. 3.689>	Exsiluit, qualesque premunt nunc sidera quercus,
<sili. puni. 3.690>	A prima uenere die; prisco inde pauore
<sili. puni. 3.691>	Arbor numen habet coliturque tepentibus aris."
<sili. puni. 3.692>	Dumque ea miramur, subito stridore tremendum
<sili. puni. 3.693>	Impulsae patuere fores, maiorque repente
<sili. puni. 3.694>	Lux oculos ferit. ante aras stat ueste sacerdos
<sili. puni. 3.695>	Effulgens niuea, et populi concurrere certant.
<sili. puni. 3.696>	Inde ubi mandatas effudi pectore uoces,
<sili. puni. 3.697>	Ecce intrat subitus uatem deus. alta sonoro
<sili. puni. 3.698>	Collisis trabibus uoluuntur murmura luco,
<sili. puni. 3.699>	Ac maior nota iam uox prorumpit in auras:
<sili. puni. 3.700>	"Tenditis in Latium belloque agitare paratis
<sili. puni. 3.701>	Assaraci prolem, Libyes. coepta aspera cerno
<sili. puni. 3.702>	Gradiuumque trucem currus iam scandere et atram
<sili. puni. 3.703>	In latus Hesperium flammam exspirare furentes
<sili. puni. 3.704>	Cornipedes multoque fluentia sanguine lora.
<sili. puni. 3.705>	Tu, qui pugnarum euentus extremaque fati
<sili. puni. 3.706>	Deposcis claroque ferox das uela labori,
<sili. puni. 3.707>	Inuade Aetoli ductoris Iapyga campum.
<sili. puni. 3.708>	Sidonios augebis auos nullique relinques
<sili. puni. 3.709>	Altius Ausoniae penetrare in uiscera gentis,
<sili. puni. 3.710>	Donec uicta tibi trepidabunt Dardana regna.
<sili. puni. 3.711>	Nec ponet pubes umquam Saturnia curam,
<sili. puni. 3.712>	Dum carpet superas in terris Hannibal auras."
<sili. puni. 3.713>	Talia portabat laetis oracula Bostar
<sili. puni. 3.714>	Impleratque uiros pugnae propioris amore.
<sili. puni. 4.1>	Fama per Ausoniae turbatas spargitur urbes
<sili. puni. 4.2>	Nubiferos montes et saxa minantia caelo
<sili. puni. 4.3>	Accepisse iugum Poenosque per inuia uectos
<sili. puni. 4.4>	Aemulaque Herculei iactantem facta laboris
<sili. puni. 4.5>	Descendisse ducem. diros capit improba motus
<sili. puni. 4.6>	Et gliscit gressu uolucrique citatior Euro
<sili. puni. 4.7>	Terrificis quatit attonitas rumoribus arces.
<sili. puni. 4.8>	Astruit auditis docilis per inania rerum
<sili. puni. 4.9>	Pascere rumorem uulgi pauor; itur in acres
<sili. puni. 4.10>	Bellorum raptim curas, subitusque per omnem
<sili. puni. 4.11>	Ausoniam Mauors strepit et ciet arma uirosque.
<sili. puni. 4.12>	Pila nouant, ac detersa rubigine saeuus
<sili. puni. 4.13>	Induitur ferro splendor, niueumque repostae
<sili. puni. 4.14>	Instaurant galeae coni decus; hasta iuuatur
<sili. puni. 4.15>	Ammento, reuocantque noua fornace bipennes.
<sili. puni. 4.16>	Conseritur tegimen laterum impenetrabile, multas
<sili. puni. 4.17>	Passurus dextras atque irrita uulnera thorax.
<sili. puni. 4.18>	Pars arcu inuigilant, domitat pars uerbere anhelum
<sili. puni. 4.19>	Cornipedem in gyros saxoque exasperat ensem.
<sili. puni. 4.20>	Nec uero muris, quibus est luctata uetustas,
<sili. puni. 4.21>	Ferre morantur opem; subuectant saxa cauasque
<sili. puni. 4.22>	Retractant turris, edit quas longior aetas.
<sili. puni. 4.23>	Hinc tela accipiunt arces, ac robora portis
<sili. puni. 4.24>	Et fidos certant obices accersere silua.
<sili. puni. 4.25>	Circumdant fossas. haud segnis cuncta magister
<sili. puni. 4.26>	Praecipitat timor, ac uastis trepidatur in agris.
<sili. puni. 4.27>	Deseruere larem, portant ceruicibus aegras
<sili. puni. 4.28>	Attoniti matres ducentesque ultima fila
<sili. puni. 4.29>	Grandaeuos rapuere senes, tum crine soluto
<sili. puni. 4.30>	Ante agitur coniunx, dextra laeuaque trahuntur
<sili. puni. 4.31>	Parui, non aequo comitantes ordine nati
<sili. puni. 4.32>	Sic uulgus, traduntque metus, nec poscitur auctor.
<sili. puni. 4.33>	At patres, quamquam exterrent immania coepta
<sili. puni. 4.34>	Inque sinu bellum, atque Alpes et peruia saxa
<sili. puni. 4.35>	Decepere, tamen crudam contra aspera mentem
<sili. puni. 4.36>	Et magnos tollunt animos. iuuat ire periclis
<sili. puni. 4.37>	Ad decus et dextra memorandum condere nomen,
<sili. puni. 4.38>	Quale dedit numquam rebus Fortuna secundis
<sili. puni. 4.39>	Sed Libyae ductor tuto fouet agmina uallo
<sili. puni. 4.40>	Fessa gradum multoque gelu torpentia neruos
<sili. puni. 4.41>	Solandique genus laetis ostentat ad urbem
<sili. puni. 4.42>	Per campos superesse uiam Romamque sub ictu.
<sili. puni. 4.43>	At non et rerum curas consultaque belli
<sili. puni. 4.44>	Stare probat solusque nequit perferre quietem.
<sili. puni. 4.45>	Armiferae quondam prisca inter tempora gentes
<sili. puni. 4.46>	Ausonium inuasere latus sedesque beatas
<sili. puni. 4.47>	Et metui peperere manu. mox impia bella
<sili. puni. 4.48>	Tarpeius pater et capti sensere Quirites.
<sili. puni. 4.49>	Hic dum sollicitat donis et inania corda
<sili. puni. 4.50>	Ac fluxam morum gentem fouet armaque iungit,
<sili. puni. 4.51>	Iam consul uolucri praeuectus litora classe
<sili. puni. 4.52>	Scipio Phocaicis sese referebat ab oris,
<sili. puni. 4.53>	Ingentesque duces pelagi terraeque laborem
<sili. puni. 4.54>	Diuersum emensos propiora pericula uallo
<sili. puni. 4.55>	Iungebant, magnaeque aderant primordia cladis.
<sili. puni. 4.56>	Namque ut collatis admoto consule castris
<sili. puni. 4.57>	Sustulerat Fortuna moras, signumque furoris
<sili. puni. 4.58>	Accensae uiso poscebant hoste cohortes:
<sili. puni. 4.59>	"Debellata procul, quaecumque uocantur Hiberis"
<sili. puni. 4.60>	Ingenti Tyrius numerosa per agmina ductor
<sili. puni. 4.61>	Voce sonat; non Pyrenen Rhodanumue ferocem
<sili. puni. 4.62>	Iussa aspernatos, Rutulam fumasse Saguntum,
<sili. puni. 4.63>	Raptum per Celtas iter, et, qua ponere gressum
<sili. puni. 4.64>	Amphitryoniadae fuerit labor, isse sub armis
<sili. puni. 4.65>	Poenorum turmas, equitemque per ardua uectum
<sili. puni. 4.66>	Insultasse iugo, et fremuisse hinnitibus Alpes.
<sili. puni. 4.67>	Contra pulchra suos uocat ad discrimina consul:
<sili. puni. 4.68>	"Hostem, miles, habes fractum ambustumque niuosis
<sili. puni. 4.69>	Cautibus atque aegre torpentia membra trahentem.
<sili. puni. 4.70>	En age, qui sacros montes rupesque profundas
<sili. puni. 4.71>	Transiluit, discat, quanto stat celsius arce
<sili. puni. 4.72>	Herculea uallum et, maius sit scandere colles
<sili. puni. 4.73>	An uestros rupisse globos. det inania famae,
<sili. puni. 4.74>	Dum magna fuso pugna retroque ruenti,
<sili. puni. 4.75>	Qua uentum est, obstent Alpes. super ardua ductum
<sili. puni. 4.76>	Huc egere dei, Latios ut sanguine fines
<sili. puni. 4.77>	Imbueret tellusque hostilis conderet ossa.
<sili. puni. 4.78>	Scire libet, noua nunc nobis atque altera bellum
<sili. puni. 4.79>	Carthago anne eadem mittat, quae mersa sub aequor
<sili. puni. 4.80>	Aegates inter uasto iacet obruta ponto."
<sili. puni. 4.81>	Haec ait atque agmen Ticini flectit ad undas
<sili. puni. 4.82>	Caeruleas Ticinus aquas et stagna uadoso
<sili. puni. 4.83>	Perspicuus seruat turbari nescia fundo
<sili. puni. 4.84>	Ac nitidum uiridi lente trahit amne liquorem.
<sili. puni. 4.85>	Vix credas labi; ripis tam mitis opacis
<sili. puni. 4.86>	Argutos inter uolucrum certamine cantus
<sili. puni. 4.87>	Somniferam ducit lucenti gurgite lympham.
<sili. puni. 4.88>	Iamque sub extremum noctis fugientibus umbris
<sili. puni. 4.89>	Lux aderat somnusque suas confecerat horas.
<sili. puni. 4.90>	Explorare locos consul collisque propinqui
<sili. puni. 4.91>	Ingenium et campis quae sit natura parabat.
<sili. puni. 4.92>	Par studium Poeno similesque in pectore curae.
<sili. puni. 4.93>	Ergo aderant rapidis equitum comitantibus alis
<sili. puni. 4.94>	Verum ubi commoto docuerunt puluere nubes
<sili. puni. 4.95>	Hostem ferre gradum et propius propiusque sonoro
<sili. puni. 4.96>	Quadrupedum cornu tellus gemit ac simul acer
<sili. puni. 4.97>	Vincentum lituos hinnitus saeuit equorum,
<sili. puni. 4.98>	"Arma, uiri, capite arma, uiri!" dux instat uterque.
<sili. puni. 4.99>	Ambobus uelox uirtus geminusque cupido
<sili. puni. 4.100>	Laudis et ad pugnas Martemque insania concors.
<sili. puni. 4.101>	Haud mora iam tantum campi dirimebat ab ictu
<sili. puni. 4.102>	Quantum impulsa ualet comprendere lancea nodo,
<sili. puni. 4.103>	Cum subitum liquida non ullis nubibus aethra
<sili. puni. 4.104>	Augurium mentes oculosque ad sidera uertit.
<sili. puni. 4.105>	Accipiter medio tendens a limite solis
<sili. puni. 4.106>	Dilectas Veneri notasque ab honore Diones
<sili. puni. 4.107>	Turbabat uiolentus aues atque unguibus idem,
<sili. puni. 4.108>	Idem nunc rostro, duris nunc ictibus alae,
<sili. puni. 4.109>	Ter quinas dederat saeua inter uulnera leto
<sili. puni. 4.110>	Nec finis satiasue, noui sed sanguinis ardor
<sili. puni. 4.111>	Gliscere, et urgebat trepidam iam caede priorum
<sili. puni. 4.112>	Incertamque fugae pluma labente columbam,
<sili. puni. 4.113>	Donec Phoebeo ueniens Iouis ales ab ortu
<sili. puni. 4.114>	In tenues tandem nubes dare terga coegit.
<sili. puni. 4.115>	Tum uictrix laetos signa ad Romana uolatus
<sili. puni. 4.116>	Conuertit, prolesque ducis qua parte decora
<sili. puni. 4.117>	Scipio quassabat puerilibus arma lacertis,
<sili. puni. 4.118>	Clangorem bis terque dedit rostroque coruscae
<sili. puni. 4.119>	Perstringens conum galeae se reddidit astris.
<sili. puni. 4.120>	Exclamat Liger (huic superos sentire monentes
<sili. puni. 4.121>	Ars fuit ac penna monstrare futura magistra):
<sili. puni. 4.122>	"Poene, bis octonos Italis in finibus annos
<sili. puni. 4.123>	Audaci similis uolucri sectabere pubem
<sili. puni. 4.124>	Ausoniam multamque feres cum sanguine praedam.
<sili. puni. 4.125>	Sed compesce minas; renuit tibi Daunia regna
<sili. puni. 4.126>	Armiger ecce Iouis. nosco te, summe deorum.
<sili. puni. 4.127>	Adsis o firmesque tuae, pater, alitis omen.
<sili. puni. 4.128>	Nam tibi seruantur, ni uano cassa uolatu
<sili. puni. 4.129>	Mentitur superos praepes, postrema subactae
<sili. puni. 4.130>	Fata, puer, Libyae et maius Carthagine nomen."
<sili. puni. 4.131>	Contra laeta Bogus Tyrio canit omina regi,
<sili. puni. 4.132>	Et faustum accipitrem caesasque in nube uolucres
<sili. puni. 4.133>	Aeneadis cladem et Veneris portendere genti.
<sili. puni. 4.134>	Tum dictis comitem contorquet primus in hostes
<sili. puni. 4.135>	Ceu suadente deo et fatorum conscius hastam.
<sili. puni. 4.136>	Illa uolans patuli longe per inania campi
<sili. puni. 4.137>	Ictum perdiderat spatio, ni fusus habenas,
<sili. puni. 4.138>	Dum primae decus affectat decerpere pugnae,
<sili. puni. 4.139>	Obuia quadrupedis praeceps Catus ora tulisset.
<sili. puni. 4.140>	Sic elanguescens ac iam casura petitum
<sili. puni. 4.141>	Inuenit uulnus sedemque accepit ab hoste
<sili. puni. 4.142>	Cornus et oblatae stetit inter tempora frontis.
<sili. puni. 4.143>	Incurrunt acies, magnoque fragore per aequor
<sili. puni. 4.144>	Suspendunt cuncti frenis sublime reductos
<sili. puni. 4.145>	Cornipedes ultroque ferunt. erectus in auras
<sili. puni. 4.146>	It sonipes rapidaque uolans per aperta procella
<sili. puni. 4.147>	Tenuia uix summo uestigia puluere signat.
<sili. puni. 4.148>	Boiorum ante alias Crixo duce mobilis ala
<sili. puni. 4.149>	Arietat in primos obicitque immania membra.
<sili. puni. 4.150>	Ipse tumens ataui Brenni se stirpe ferebat
<sili. puni. 4.151>	Crixus et in titulos Capitolia capta trahebat
<sili. puni. 4.152>	Tarpeioque iugo demens et uertice sacro
<sili. puni. 4.153>	Pensantes aurum Celtas umbone gerebat.
<sili. puni. 4.154>	Colla uiri fuluo radiabant lactea torque,
<sili. puni. 4.155>	Auro uirgatae uestes, manicaeque rigebant
<sili. puni. 4.156>	Ex auro, et simili uibrabat crista metallo.
<sili. puni. 4.157>	Sternitur impulsu uasto perculsa Camertum
<sili. puni. 4.158>	Prima phalanx, spissaeque ruunt conferta per arma
<sili. puni. 4.159>	Vndae Boiorum, sociata examina densent
<sili. puni. 4.160>	Infandi Senones, collisaque quadrupedantum
<sili. puni. 4.161>	Pectoribus toto uoluuntur corpora campo.
<sili. puni. 4.162>	Arua natant, altusque uirum cruor, altus equorum
<sili. puni. 4.163>	Lubrica belligerae sorbet uestigia turmae.
<sili. puni. 4.164>	Seminecum letum peragit grauis ungula pulsu
<sili. puni. 4.165>	Et circumuolitans taetros e sanguine rores
<sili. puni. 4.166>	Spargit humo miserisque suo lauit ora cruore.
<sili. puni. 4.167>	Spicula prima, puer, tumidi, Tyrrhene, Pelori
<sili. puni. 4.168>	Purpureo moriens uictricia sanguine tinguis.
<sili. puni. 4.169>	Nam tibi, dum stimulas cornu atque in proelia mentes
<sili. puni. 4.170>	Accendis renouasque uiros ad uulnera cantu,
<sili. puni. 4.171>	Haesit barbaricum sub anhelo gutture telum
<sili. puni. 4.172>	Et clausit raucum letali uulnere murmur.
<sili. puni. 4.173>	At sonus extremo morientis fusus ab ore
<sili. puni. 4.174>	Flexa pererrauit mutis iam cornua labris.
<sili. puni. 4.175>	Crixus Picentem Laurumque, nec eminus ambo,
<sili. puni. 4.176>	Sed gladio Laurum; Picenti rasilis hasta
<sili. puni. 4.177>	Ripis lecta Padi letum tulit. auia namque
<sili. puni. 4.178>	Dum petit ac laeuo meditatur fallere gyro,
<sili. puni. 4.179>	Hasta uiri femur et pariter per anhela uolantis
<sili. puni. 4.180>	Ilia sedit equi, geminam dedit horrida mortem.
<sili. puni. 4.181>	Idem sanguinea Venuli ceruice reuellens
<sili. puni. 4.182>	Sternit praecipitem tepido te, Farfare, telo
<sili. puni. 4.183>	Et te sub gelido nutritum, Tulle, Velino,
<sili. puni. 4.184>	Egregium Ausoniae decus ac memorabile nomen,
<sili. puni. 4.185>	Si dent fata moras aut seruent foedera Poeni.
<sili. puni. 4.186>	Tum Remulum atque, olim celeberrima nomina bello,
<sili. puni. 4.187>	Tiburtes Magios Hispellatemque Mataurum
<sili. puni. 4.188>	Et Clanium dubia meditantem cuspide uulnus.
<sili. puni. 4.189>	Nec locus est Tyriis belli pugnaeue, sed omnem
<sili. puni. 4.190>	Celticus impleuit campum furor. irrita nulli
<sili. puni. 4.191>	Spicula torquentur, statque omne in corpore ferrum.
<sili. puni. 4.192>	Hic inter trepidos immane Quirinius audens,
<sili. puni. 4.193>	Cui fugere ignotum atque inuicta mente placebat
<sili. puni. 4.194>	Rebus in aduersis exceptum pectore letum,
<sili. puni. 4.195>	Cuspide flammat equum ac dispergit gaesa lacerto,
<sili. puni. 4.196>	Si reserare uiam atque ad regem rumpere ferro
<sili. puni. 4.197>	Detur iter, certusque necis petit omnibus ausis,
<sili. puni. 4.198>	Quod nequeat sentire, decus. cadit inguine fosso
<sili. puni. 4.199>	Teutalus, et uasto quatitur sub pondere tellus.
<sili. puni. 4.200>	Occumbit Sarmens, flauam qui ponere uictor
<sili. puni. 4.201>	Caesariem crinemque tibi, Gradiue, uouebat
<sili. puni. 4.202>	Auro certantem et rutilum sub uertice nodum.
<sili. puni. 4.203>	Sed Parcae intonsa non exaudita uouentem
<sili. puni. 4.204>	Ad manes traxere coma. per candida membra
<sili. puni. 4.205>	It fumans cruor, et tellus perfusa rubescit.
<sili. puni. 4.206>	At non tardatus iaculo occurrente Ligaunus
<sili. puni. 4.207>	Irruit aduersumque uiro rotat obuius ensem
<sili. puni. 4.208>	Et ferit insurgens, umero qua bracchia lenti
<sili. puni. 4.209>	Annectunt nerui, decisaque uulnere dextra
<sili. puni. 4.210>	Laxatis paulum moribunda pependit habenis,
<sili. puni. 4.211>	Dumque micans tremulo conatu lora retemptat,
<sili. puni. 4.212>	Flectentem adsuetos imitatur nescia frenos.
<sili. puni. 4.213>	Demetit auersi Vosegus tum colla iubaque
<sili. puni. 4.214>	Suspensam portans galeam atque inclusa perempti
<sili. puni. 4.215>	Ora uiri patrio diuos clamore salutat.
<sili. puni. 4.216>	Dumque ea Gallorum populi dant funera campo,
<sili. puni. 4.217>	Accitas propere castris in proelia consul
<sili. puni. 4.218>	Raptabat turmas primusque ruebat in hostem
<sili. puni. 4.219>	Candenti sublimis equo. trahit undique lectum
<sili. puni. 4.220>	Diuitis Ausoniae iuuenem, Marsosque Coramque
<sili. puni. 4.221>	Laurentumque decus iaculatoremque Sabellum
<sili. puni. 4.222>	Et Gradiuicolam celso de colle Tudertem
<sili. puni. 4.223>	Indutosque simul gentilia lina Faliscos,
<sili. puni. 4.224>	Quosque sub Herculeis taciturno flumine muris
<sili. puni. 4.225>	Pomifera arua creant Anienicolae Catilli,
<sili. puni. 4.226>	Quosque in praegelidis duratos Hernica riuis
<sili. puni. 4.227>	Mittebant saxa et nebulosi rura Casini.
<sili. puni. 4.228>	Ibant in Martem terrae dominantis alumni,
<sili. puni. 4.229>	Damnati superis nec iam reditura iuuentus.
<sili. puni. 4.230>	Scipio qua medius pugnae uorat agmina uertex
<sili. puni. 4.231>	Infert cornipedem atque instinctus strage suorum
<sili. puni. 4.232>	Inferias caesis mactat Labarumque Padumque
<sili. puni. 4.233>	Et Caunum et multo uix fusum uulnere Breucum
<sili. puni. 4.234>	Gorgoneoque Larum torquentem lumina uultu.
<sili. puni. 4.235>	Occidis et tristi, pugnax Lepontice, fato;
<sili. puni. 4.236>	Nam dum frena ferox obiecto corpore prensat
<sili. puni. 4.237>	Atque aequat celsus residentis consulis ora
<sili. puni. 4.238>	Ipse pedes, frontem in mediam grauis incidit ensis,
<sili. puni. 4.239>	Et diuisum umeris iacuit caput. at Batus, amens
<sili. puni. 4.240>	Qui luctatur equo parmaque incursibus obstat,
<sili. puni. 4.241>	Ictu quadrupedis fulua porrectus harena
<sili. puni. 4.242>	Elisa incussis amisit calcibus ora.
<sili. puni. 4.243>	Perfurit Ausonius turbata per aequora ductor,
<sili. puni. 4.244>	Ceu Geticus Boreas, totum cum sustulit imo
<sili. puni. 4.245>	Icarium fundo uictor mare; nauita uasto
<sili. puni. 4.246>	Iactatur sparsus lacerata classe profundo,
<sili. puni. 4.247>	Cunctaque canenti perfunditur aequore Cyclas.
<sili. puni. 4.248>	Crixus, ut in tenui spes exiguumque salutis,
<sili. puni. 4.249>	Armat contemptu mentem necis. horrida barba
<sili. puni. 4.250>	Sanguinea rutilat spuma, rictusque furentis
<sili. puni. 4.251>	Albet, et affuso squalent a puluere crines.
<sili. puni. 4.252>	Inuadit Tarium uicino consule pugnas
<sili. puni. 4.253>	Miscentem saeuisque uirum circumtonat armis.
<sili. puni. 4.254>	Voluitur ille solo; nam pronum effundit in armos
<sili. puni. 4.255>	Fata extrema ferens abies, rapiturque pauore
<sili. puni. 4.256>	Tractus equi uinctis conexa ad cingula membris.
<sili. puni. 4.257>	Longa cruor sparso linquit uestigia campo,
<sili. puni. 4.258>	Et tremulos cuspis ductus in puluere signat.
<sili. puni. 4.259>	Laudabat leti iuuenem egregiosque parabat
<sili. puni. 4.260>	Vlcisci consul manes, cum dira per auras
<sili. puni. 4.261>	Vox uenit, et Crixum ferri clamoribus audit,
<sili. puni. 4.262>	Haud notum uultu. surgit uiolentior ira
<sili. puni. 4.263>	Comminus atque oculos optato in corpore figit.
<sili. puni. 4.264>	Tum stimulans grato plausae ceruicis honore
<sili. puni. 4.265>	Cornipedem alloquitur: "uulgum Martemque minorem
<sili. puni. 4.266>	Mox, Gargane; uocant superi ad maiora. uidesne,
<sili. puni. 4.267>	Quantus eat Crixus? iam nunc tibi praemia pono
<sili. puni. 4.268>	Illum Sidonio fulgentem ardore tapeta,
<sili. puni. 4.269>	Barbaricum decus, et fuluis donabere frenis."
<sili. puni. 4.270>	Sic fatus magno Crixum clamore ciebat
<sili. puni. 4.271>	In pugnam ac uacuo poscebat proelia campo.
<sili. puni. 4.272>	Nec detrectantem par ira accenderat hostem.
<sili. puni. 4.273>	Vt iussae cessere retro spatiumque dederunt
<sili. puni. 4.274>	Hinc atque hinc alae, et medio stetit aequore pugna.
<sili. puni. 4.275>	Quantus Phlegraeis Telluris alumnus in aruis
<sili. puni. 4.276>	Mouit signa Mimas caelumque exterruit armis,
<sili. puni. 4.277>	Tantus semifero Crixus sub pectore murmur
<sili. puni. 4.278>	Torquet et horrisonis ululatibus erigit iras:
<sili. puni. 4.279>	"Nemone incensae captaeque superfuit urbi,
<sili. puni. 4.280>	Vt tibi, quas Brenni populus ferremus in arma,
<sili. puni. 4.281>	Narraret, dextras? disce en nunc" inquit et una
<sili. puni. 4.282>	Contorquet nodis et obusto robore duram
<sili. puni. 4.283>	Vel portas quassare trabem. sonat illa tremendum
<sili. puni. 4.284>	Ac nimio iactu seruasse improuida campi
<sili. puni. 4.285>	Distantis spatium propiorem transuolat hostem.
<sili. puni. 4.286>	Cui consul: "ferre haec umbris proauoque memento,
<sili. puni. 4.287>	Quam procul occumbas Tarpeia sede, tibique
<sili. puni. 4.288>	Haud licitum sacri Capitolia cernere montis."
<sili. puni. 4.289>	Tum nodo cursuque leui simul adiuuat hastam
<sili. puni. 4.290>	Dignum mole uiri nisus. fugit illa per oras
<sili. puni. 4.291>	Multiplicis lini subtextaque tegmina neruis
<sili. puni. 4.292>	Atque altum tota metitur cuspide pectus.
<sili. puni. 4.293>	Procumbit lata porrectus in arua ruina,
<sili. puni. 4.294>	Et percussa gemit tellus ingentibus armis.
<sili. puni. 4.295>	Haud aliter structo Tyrrhena ad litora saxo
<sili. puni. 4.296>	Pugnatura fretis subter caecisque procellis
<sili. puni. 4.297>	Pila immane sonans impingitur ardua ponto
<sili. puni. 4.298>	Immugit Nereus, diuisaque caerula pulsu
<sili. puni. 4.299>	Illisum accipiunt irata sub aequora montem.
<sili. puni. 4.300>	Ductore amisso pedibus se credere Celtae;
<sili. puni. 4.301>	Vna spes anima tantusque pependerat ardor.
<sili. puni. 4.302>	Ac ueluti summo uenator densa Picano
<sili. puni. 4.303>	Cum lustra exagitat spissisque cubilibus atram
<sili. puni. 4.304>	Immittit passim dumosa per inuia pestem,
<sili. puni. 4.305>	Dum tacitas uires et flammam colligit ignis,
<sili. puni. 4.306>	Nigranti piceus sensim caligine uertex
<sili. puni. 4.307>	Voluitur et pingui contorquet nubila fumo,
<sili. puni. 4.308>	Mox subita in toto lucent incendia monte,
<sili. puni. 4.309>	Fit sonitus, fugere ferae, fugere uolucres,
<sili. puni. 4.310>	Atque ima longe trepidant in ualle iuuencae.
<sili. puni. 4.311>	At Mago ut uertisse globos primumque laborem,
<sili. puni. 4.312>	Qui solus genti est, cassum uidet, arma suorum
<sili. puni. 4.313>	Ac patrium in pugnas equitem uocat. undique nudi
<sili. puni. 4.314>	Adsiliunt frenis infrenatique manipli.
<sili. puni. 4.315>	Nunc Itali in tergum uersis referuntur habenis,
<sili. puni. 4.316>	Nunc rursus Tyrias retro pauor auehit alas.
<sili. puni. 4.317>	Aut illi dextros lunatis flexibus orbes,
<sili. puni. 4.318>	Aut illi laeuos sinuant in cornua gyros.
<sili. puni. 4.319>	Texunt alterno glomerata uolumina cursu
<sili. puni. 4.320>	Atque eadem refuga cedentes arte resoluunt.
<sili. puni. 4.321>	Hac pontum uice, ubi exercet discordia uentos,
<sili. puni. 4.322>	Fert Boreas Eurusque refert molemque profundi
<sili. puni. 4.323>	Nunc huc alterno, nunc illuc flamine gestant.
<sili. puni. 4.324>	Aduolat aurato praefulgens murice ductor
<sili. puni. 4.325>	Sidonius circaque Metus Terrorque Furorque.
<sili. puni. 4.326>	Isque ubi Callaici radiantem tegminis orbem
<sili. puni. 4.327>	Extulit et magno percussit lumine campos,
<sili. puni. 4.328>	Spes uirtusque cadunt, trepidaque a mente recedit
<sili. puni. 4.329>	Vertere terga pudor, nec leti cura decori,
<sili. puni. 4.330>	Sed fugere infixum est, terraeque optantur hiatus.
<sili. puni. 4.331>	Sic, ubi Caucaseis tigris se protulit antris,
<sili. puni. 4.332>	Linquuntur campi et tutas petit omne latebras
<sili. puni. 4.333>	Turbatum insano uultu pecus; illa pererrat
<sili. puni. 4.334>	Desertas uictrix ualles iamque ora reducto
<sili. puni. 4.335>	Paulatim nudat rictu ut praesentia mandens
<sili. puni. 4.336>	Corpora et immani stragem meditatur hiatu.
<sili. puni. 4.337>	Non illum Metabus, non illum celsior Vfens
<sili. puni. 4.338>	Euasere tamen, quamuis hic alite planta,
<sili. puni. 4.339>	Hic ope cornipedis totis ferretur habenis.
<sili. puni. 4.340>	Nam Metabum ad manes demisit cuspide fulgens
<sili. puni. 4.341>	Fraxinus, Vfentem collapsum poplite caeso
<sili. puni. 4.342>	Ensis obit laudemque pedum cum sanguine ademit.
<sili. puni. 4.343>	Iamque dedit leto Stheniumque Larumque domoque
<sili. puni. 4.344>	Collinum gelida, uiridi quem Fucinus antro
<sili. puni. 4.345>	Nutrierat dederatque lacum tramittere nando.
<sili. puni. 4.346>	Fit socius leti coniecta Massicus hasta,
<sili. puni. 4.347>	Vitiferi sacro generatus uertice montis
<sili. puni. 4.348>	Et Liris nutritus aquis, qui fonte quieto
<sili. puni. 4.349>	Dissimulat cursum ac nullo mutabilis imbri
<sili. puni. 4.350>	Perstringit tacitas gemmanti gurgite ripas.
<sili. puni. 4.351>	Exoritur rabies caedum, ac uix tela furori
<sili. puni. 4.352>	Sufficiunt. teritur iunctis umbonibus umbo,
<sili. puni. 4.353>	Pesque pedem premit, et nutantes casside cristae
<sili. puni. 4.354>	Hostilem tremulo pulsant conamine frontem.
<sili. puni. 4.355>	Tergemini primam ante aciem fera proelia fratres
<sili. puni. 4.356>	Miscebant, quos Ledaeo Sidonia Barce
<sili. puni. 4.357>	Xanthippo felix uteri inter bella crearat.
<sili. puni. 4.358>	Res Graiae ductorque parens ac nobile Amyclae
<sili. puni. 4.359>	Nomen et iniectus Spartanis colla catenis
<sili. puni. 4.360>	Regulus inflabant ueteri praecordia fama.
<sili. puni. 4.361>	Marte probare genus factisque Lacona parentem
<sili. puni. 4.362>	Ardebant gelidosque dehinc inuisere montes
<sili. puni. 4.363>	Taygeta et tandem bellis innare subactis
<sili. puni. 4.364>	Eurotan patrium ritusque uidere Lycurgi.
<sili. puni. 4.365>	Sed Spartam penetrare deus fratresque negabant
<sili. puni. 4.366>	Ausonii, totidem numero, quos miserat altis
<sili. puni. 4.367>	Egeriae genitos immitis Aricia lucis,
<sili. puni. 4.368>	Aetatis mentisque pares; at non dabat ultra
<sili. puni. 4.369>	Clotho dura lacus aramque uidere Dianae.
<sili. puni. 4.370>	Namque ut in aduersos impacti turbine pugnae
<sili. puni. 4.371>	Eumachus et Critias et laetus nomine patris
<sili. puni. 4.372>	Xanthippus iunxere gradus, ceu bella leones
<sili. puni. 4.373>	Inter se furibunda mouent et murmure anhelo
<sili. puni. 4.374>	Squalentes campos et longa mapalia complent-
<sili. puni. 4.375>	Omnis in occultas rupes atque auia pernix
<sili. puni. 4.376>	Maurus saxa fugit, coniunxque Libyssa profuso
<sili. puni. 4.377>	Vagitum cohibens suspendit ab ubere natos;
<sili. puni. 4.378>	Illi dira fremunt, perfractaque in ore cruento
<sili. puni. 4.379>	Ossa sonant, pugnantque feri sub dentibus artus-
<sili. puni. 4.380>	Haud secus Egeriae pubes, hinc Virbius acer,
<sili. puni. 4.381>	Hinc Capys, adsiliunt paribusque Albanus in armis.
<sili. puni. 4.382>	Subsidens paulum perfossa proruit aluo
<sili. puni. 4.383>	Albanum Critias; ast illi cuncta repente
<sili. puni. 4.384>	Implerunt clipeum miserando uiscera lapsu.
<sili. puni. 4.385>	Eumachus inde Capyn; sed tota mole tenebat
<sili. puni. 4.386>	Ceu fixum membris tegimen; tamen improbus ensis
<sili. puni. 4.387>	Annexam parmae decidit uulnere laeuam,
<sili. puni. 4.388>	Inque suo pressa est non reddens tegmina nisu
<sili. puni. 4.389>	Infelix manus atque haesit labentibus armis.
<sili. puni. 4.390>	Vltima restabat fusis iam palma duobus
<sili. puni. 4.391>	Virbius. huic trepidos simulanti ducere gressus
<sili. puni. 4.392>	Xanthippus gladio, rigida cadit Eumachus hasta,
<sili. puni. 4.393>	Et tandem aequatae geminato funere pugnae.
<sili. puni. 4.394>	Inde alterna uiris transegit pectora mucro,
<sili. puni. 4.395>	Inque uicem erepta posuerunt proelia uita.
<sili. puni. 4.396>	Felices leti, pietas quos addidit umbris!
<sili. puni. 4.397>	Optabunt similes uenientia saecula fratres,
<sili. puni. 4.398>	Aeternumque decus memori celebrabitur aeuo,
<sili. puni. 4.399>	Si modo ferre diem serosque uidere nepotes
<sili. puni. 4.400>	Carmina nostra ualent, nec famam inuidit Apollo.
<sili. puni. 4.401>	At consul toto palantes aequore turmas
<sili. puni. 4.402>	Voce tenet, dum uoce uiget: "quo signa refertis?
<sili. puni. 4.403>	Quis uos heu uobis pauor abstulit? horrida primi
<sili. puni. 4.404>	Si sors uisa loci pugnaeque lacessere frontem,
<sili. puni. 4.405>	Post me state uiri et pulsa formidine tantum
<sili. puni. 4.406>	Aspicite! has dextras capti genuere parentes,
<sili. puni. 4.407>	Quas fugitis. quae spes uictis? Alpesne petemus?
<sili. puni. 4.408>	Ipsam turrigeros portantem uertice muros
<sili. puni. 4.409>	Credite summissas Romam nunc tendere palmas.
<sili. puni. 4.410>	Natorum passim raptus caedemque parentum
<sili. puni. 4.411>	Vestalesque focos exstingui sanguine cerno.
<sili. puni. 4.412>	Hoc arcete nefas!" postquam inter talia crebro
<sili. puni. 4.413>	Clamore obtusae crassoque a puluere fauces,
<sili. puni. 4.414>	Hinc laeua frenos, hinc dextra corripit arma
<sili. puni. 4.415>	Et latum obiectat pectus strictumque minatur
<sili. puni. 4.416>	Nunc sibi, nunc trepidis, ni restent, comminus ensem.
<sili. puni. 4.417>	Quas acies alto genitor dum spectat Olympo,
<sili. puni. 4.418>	Consulis egregii mouere pericula mentem.
<sili. puni. 4.419>	Gradiuum uocat et patrio sic ore profatur:
<sili. puni. 4.420>	"Magnanimi me, nate, uiri, ni bella capessis,
<sili. puni. 4.421>	Haud dubie extremus terret labor. eripe pugnae
<sili. puni. 4.422>	Ardentem oblitumque sui dulcedine caedum.
<sili. puni. 4.423>	Siste ducem Libyae; nam plus petit improbus uno
<sili. puni. 4.424>	Consulis exitio tota quam strage cadentum.
<sili. puni. 4.425>	Praeterea, cernis, tenerae qui proelia dextrae
<sili. puni. 4.426>	Iam credit puer atque annos transcendere factis
<sili. puni. 4.427>	Molitur longumque putat pubescere bello,
<sili. puni. 4.428>	Te duce primitias pugnae, te magna magistro
<sili. puni. 4.429>	Audeat et primum hoc uincat, seruasse parentem."
<sili. puni. 4.430>	Haec rerum sator. at Mauors in proelia currus
<sili. puni. 4.431>	Odrysia tellure uocat; tum fulminis atri
<sili. puni. 4.432>	Spargentem flammas clipeum galeamque deorum
<sili. puni. 4.433>	Haud ulli facilem multoque labore Cyclopum
<sili. puni. 4.434>	Sudatum thoraca capit quassatque per auras
<sili. puni. 4.435>	Titanum bello satiatam sanguinis hastam
<sili. puni. 4.436>	Atque implet curru campos. exercitus una
<sili. puni. 4.437>	Irarum Eumenidesque simul letique cruenti
<sili. puni. 4.438>	Innumerae facies, frenisque operata regendis
<sili. puni. 4.439>	Quadriiugos atro stimulat Bellona flagello.
<sili. puni. 4.440>	Fertur ab immenso tempestas horrida caelo
<sili. puni. 4.441>	Nigrantesque globos et turbida nubila torquens
<sili. puni. 4.442>	Inuoluit terras. quatitur Saturnia sedes
<sili. puni. 4.443>	Ingressu tremefacta dei, ripasque relinquit
<sili. puni. 4.444>	Audito curru fontique relabitur amnis.
<sili. puni. 4.445>	Ductorem Ausonium telis Garamantica pubes
<sili. puni. 4.446>	Cinxerat et Tyrio regi noua dona parabat,
<sili. puni. 4.447>	Armorum spolium ac rorantia consulis ora.
<sili. puni. 4.448>	Stabat Fortunae non cedere certus et acri
<sili. puni. 4.449>	Mole retorquebat crudescens caedibus hastas,
<sili. puni. 4.450>	Iamque suo, iamque hostili perfusa cruore
<sili. puni. 4.451>	Membra madent, cecidere iubae gyroque per orbem
<sili. puni. 4.452>	Artato Garamas iaculis propioribus instat
<sili. puni. 4.453>	Et librat saeua contortum cuspide ferrum.
<sili. puni. 4.454>	Hic puer ut patrio defixum corpore telum
<sili. puni. 4.455>	Conspexit, maduere genae, subitoque trementem
<sili. puni. 4.456>	Corripuit pallor, gemitumque ad sidera rupit.
<sili. puni. 4.457>	Bis conatus erat praecurrere fata parentis
<sili. puni. 4.458>	Conuersa in semet dextra, bis transtulit iras
<sili. puni. 4.459>	In Poenos Mauors. fertur per tela, per hostes
<sili. puni. 4.460>	Intrepidus puer et Gradiuum passibus aequat.
<sili. puni. 4.461>	Continuo cessere globi, latusque repente
<sili. puni. 4.462>	Apparet campo limes. metit agmina tectus
<sili. puni. 4.463>	Caelesti clipeo et sternit super arma iacentum
<sili. puni. 4.464>	Corporaque auctorem teli multasque paternos
<sili. puni. 4.465>	Ante oculos animas, optata piacula, mactat.
<sili. puni. 4.466>	Tunc rapta propere duris ex ossibus hasta
<sili. puni. 4.467>	Innixum ceruice ferens umeroque parentem
<sili. puni. 4.468>	Emicat. attonitae tanta ad spectacula turmae
<sili. puni. 4.469>	Tela tenent, ceditque loco Libys asper, et omnis
<sili. puni. 4.470>	Late cedit Hiber, pietasque insignis et aetas
<sili. puni. 4.471>	Belligeris fecit miranda silentia campis.
<sili. puni. 4.472>	Tum celso e curru Mauors "Carthaginis arces
<sili. puni. 4.473>	Exscindes" inquit "Tyriosque ad foedera coges.
<sili. puni. 4.474>	Nulla tamen longo tanta exorietur in aeuo
<sili. puni. 4.475>	Lux tibi, care puer. macte, o macte indole sacra,
<sili. puni. 4.476>	Vera Iouis proles. et adhuc maiora supersunt,
<sili. puni. 4.477>	Sed nequeunt meliora dari." tum nubila Mauors
<sili. puni. 4.478>	Aetheraque emenso terras iam sole capessit,
<sili. puni. 4.479>	Et fessas acies castris clausere tenebrae.
<sili. puni. 4.480>	Condebat noctem deuexo Cynthia curru
<sili. puni. 4.481>	Fraternis afflata rotis, et ab aequore Eoo
<sili. puni. 4.482>	Surgebant roseae media inter caerula flammae.
<sili. puni. 4.483>	At consul tristes campos Poenisque secundam
<sili. puni. 4.484>	Planitiem metuens Trebiam collesque petebat.
<sili. puni. 4.485>	Iamque dies rapti cursu nauoque labore,
<sili. puni. 4.486>	Et medio abruptus fluitabat in amne solutis
<sili. puni. 4.487>	Pons uinclis, qui Dardanium trauexerat agmen,
<sili. puni. 4.488>	Eridani rapidas aderat cum Poenus ad undas,
<sili. puni. 4.489>	Dumque uada et molles aditus per deuia flexo
<sili. puni. 4.490>	Circuitu petit et stagni languentia quaerit,
<sili. puni. 4.491>	Interdum rapta uicinis saltibus alno
<sili. puni. 4.492>	Flumineam texit, qua trauehat agmina, classem.
<sili. puni. 4.493>	Ecce aderat Trebiaeque simul uicina tenebat
<sili. puni. 4.494>	Trinacrio accitus per caerula longa Peloro
<sili. puni. 4.495>	Gracchorum proles, consul. gens inclita magno
<sili. puni. 4.496>	Atque animosa uiro, multusque in imagine claris
<sili. puni. 4.497>	Praefulgebat auus titulis bellique domique.
<sili. puni. 4.498>	Nec Poeni positis trans amnem in gramine castris
<sili. puni. 4.499>	Derant; namque animos stimulabant prospera rerum
<sili. puni. 4.500>	Increpitansque super ductor: "quis tertius urbi
<sili. puni. 4.501>	Iam superest consul? quaenam altera restat in armis
<sili. puni. 4.502>	Sicania? en omnes Latiae Daunique nepotum
<sili. puni. 4.503>	Conuenere manus. feriant nunc foedera mecum
<sili. puni. 4.504>	Ductores Italum ac leges et pacta reposcant.
<sili. puni. 4.505>	At tu, donata tela inter Martia luce,
<sili. puni. 4.506>	Infelix animae, sic, sic uiuasque tuoque
<sili. puni. 4.507>	Des iterum hanc laudem nato, nec fine sub aeui
<sili. puni. 4.508>	Oppetere in bello detur, cum fata uocabunt.
<sili. puni. 4.509>	Pugnantem cecidisse meum est." haec personat ardens.
<sili. puni. 4.510>	Inde leui iaculo Massylumque impiger alis
<sili. puni. 4.511>	Castra sub ipsa datis irritat et elicit hostem.
<sili. puni. 4.512>	Nec Latius uallo miles debere salutem
<sili. puni. 4.513>	Fas putat aut clausas pulsari cuspide portas.
<sili. puni. 4.514>	Erumpunt, cunctisque prior uolat aggere aperto
<sili. puni. 4.515>	Degener haud Gracchis consul. quatit aura comantes
<sili. puni. 4.516>	Cassidis Auruncae cristas, umeroque refulget
<sili. puni. 4.517>	Sanguinei patrium saguli decus. agmina magno
<sili. puni. 4.518>	Respectans clamore uocat, quaque obuia densos
<sili. puni. 4.519>	Artat turba globos, rumpens iter aequore fertur,
<sili. puni. 4.520>	Vt torrens celsi praeceps e uertice Pindi
<sili. puni. 4.521>	Cum sonitu ruit in campos magnoque fragore
<sili. puni. 4.522>	Auulsum montis uoluit latus, obuia passim
<sili. puni. 4.523>	Armenta immanesque ferae siluaeque trahuntur,
<sili. puni. 4.524>	Spumea saxosis clamat conuallibus unda.
<sili. puni. 4.525>	Non, mihi Maeoniae redeat si gloria linguae
<sili. puni. 4.526>	Centenasque pater det Phoebus fundere uoces,
<sili. puni. 4.527>	Tot caedes proferre queam, quot dextera magni
<sili. puni. 4.528>	Consulis aut contra Tyriae furor edidit irae.
<sili. puni. 4.529>	Murranum ductor Libyae, ductorque Phalantum
<sili. puni. 4.530>	Ausonius, gnaros belli ueteresque laborum,
<sili. puni. 4.531>	Alter in alterius fuderunt comminus ore.
<sili. puni. 4.532>	Monte procelloso Murranum miserat Anxur,
<sili. puni. 4.533>	Tritonis niueo te sacra, Phalante, profundo.
<sili. puni. 4.534>	Vt primum insigni fulsit uelamine consul,
<sili. puni. 4.535>	Quamquam orbus partem uisus unoque Cupencus
<sili. puni. 4.536>	Lumine sufficiens bellis, citat improbus hastam
<sili. puni. 4.537>	Et summae figit tremebundam margine parmae.
<sili. puni. 4.538>	Cui consul, namque ira coquit: "pone, improbe, quicquid
<sili. puni. 4.539>	Restat in ore fero et truncata fronte relucet."
<sili. puni. 4.540>	Sic ait intorquens derecto turbine robur
<sili. puni. 4.541>	Et dirum tota tramittit cuspide lumen.
<sili. puni. 4.542>	Nec leuior dextra generatus Hamilcare saeuit.
<sili. puni. 4.543>	Huic cadit infelix niueis Varenus in armis,
<sili. puni. 4.544>	Meuanas Varenus, arat cui diuitis uber
<sili. puni. 4.545>	Campi Fulginia et patulis Clitumnus in aruis
<sili. puni. 4.546>	Candentes gelido perfundit flumine tauros.
<sili. puni. 4.547>	Sed tristes superi, atque ingrata maxima cura
<sili. puni. 4.548>	Victima Tarpeio frustra nutrita Tonanti.
<sili. puni. 4.549>	Instat Hiber leuis et leuior discurrere Maurus.
<sili. puni. 4.550>	Hinc pila, hinc Libycae certant subtexere cornus
<sili. puni. 4.551>	Densa nube polum, quantumque interiacet aequi
<sili. puni. 4.552>	Ad ripas campi, tantum uibrantia condunt
<sili. puni. 4.553>	Tela, nec artatis locus est in morte cadendi.
<sili. puni. 4.554>	Allius Argyripa Daunique profectus ab aruis
<sili. puni. 4.555>	Venator rudibus iaculis et Iapyge campum
<sili. puni. 4.556>	Persultabat equo mediosque inuectus in hostes
<sili. puni. 4.557>	Apula non uana torquebat spicula dextra.
<sili. puni. 4.558>	Huic horret thorax Samnitis pellibus ursae,
<sili. puni. 4.559>	Et galea annosi uallatur dentibus apri.
<sili. puni. 4.560>	Verum ubi turbantem, solo ceu lustra pererret
<sili. puni. 4.561>	In nemore aut agitet Gargano terga ferarum,
<sili. puni. 4.562>	Hinc Mago, hinc saeuus pariter uidere Maharbal,
<sili. puni. 4.563>	Vt subigente fame diuersis rupibus ursi
<sili. puni. 4.564>	Inuadunt trepidum gemina inter proelia taurum
<sili. puni. 4.565>	Nec partem praedae patitur furor, haud secus acer
<sili. puni. 4.566>	Hinc atque hinc iaculo deuoluitur Allius acto.
<sili. puni. 4.567>	It stridens per utrumque latus Maurusia taxus
<sili. puni. 4.568>	Obuia tum medio sonuerunt spicula corde,
<sili. puni. 4.569>	Incertumque fuit, letum cui cederet hastae.
<sili. puni. 4.570>	Et iam dispersis Romana per agmina signis
<sili. puni. 4.571>	Palantes agit ad ripas, miserabile, Poenus
<sili. puni. 4.572>	Impellens trepidos fluuioque immergere certat.
<sili. puni. 4.573>	Tum Trebia infausto noua proelia gurgite fessis
<sili. puni. 4.574>	Incohat ac precibus Iunonis suscitat undas.
<sili. puni. 4.575>	Haurit subsidens fugientum corpora tellus
<sili. puni. 4.576>	Infidaque soli frustrata uoragine sorbet.
<sili. puni. 4.577>	Nec niti lentoque datur conuellere limo
<sili. puni. 4.578>	Mersa pedum penitus uestigia; labe tenaci
<sili. puni. 4.579>	Haerent deuincti gressus, resolutaque ripa
<sili. puni. 4.580>	Implicat aut caeca prosternit fraude paludis.
<sili. puni. 4.581>	Iamque alius super atque alius per lubrica surgens
<sili. puni. 4.582>	Dum sibi quisque uiam per inextricabile litus
<sili. puni. 4.583>	Praeripit et putri luctatur caespite, lapsi
<sili. puni. 4.584>	Occumbunt seseque sua pressere ruina.
<sili. puni. 4.585>	Ille celer nandi iamiamque apprendere tuta
<sili. puni. 4.586>	Dum parat et celso conisus corpore prensat
<sili. puni. 4.587>	Gramina summa manu liquidisque emergit ab undis,
<sili. puni. 4.588>	Contorta ripae pendens affigitur hasta.
<sili. puni. 4.589>	Hic hostem orbatus telo complectitur ulnis
<sili. puni. 4.590>	Luctantemque uado permixta morte coercet.
<sili. puni. 4.591>	Mille simul leti facies. Ligus occidit aruis,
<sili. puni. 4.592>	Sed proiecta uiri lymphis fluuialibus ora
<sili. puni. 4.593>	Sanguineum hauserunt longis singultibus amnem.
<sili. puni. 4.594>	Enabat tandem medio uix gurgite pulcher
<sili. puni. 4.595>	Hirpinus sociumque manus clamore uocabat,
<sili. puni. 4.596>	Cum rapidis illatus aquis et uulnere multo
<sili. puni. 4.597>	Impulit asper equus fessumque sub aequora mersit.
<sili. puni. 4.598>	Accumulat clades subito conspecta per undas
<sili. puni. 4.599>	Vis elephantorum turrito concita dorso.
<sili. puni. 4.600>	Namque uadis rapitur praeceps ceu proruta cautes
<sili. puni. 4.601>	Auulsi montis Trebiamque insueta timentem
<sili. puni. 4.602>	Prae se pectore agit spumantique incubat alueo.
<sili. puni. 4.603>	Explorant aduersa uiros, perque aspera duro
<sili. puni. 4.604>	Nititur ad laudem uirtus interrita cliuo.
<sili. puni. 4.605>	Namque inhonoratam Fibrenus perdere mortem
<sili. puni. 4.606>	Et famae nudam impatiens "spectabimur" inquit
<sili. puni. 4.607>	"Nec, Fortuna, meum condes sub gurgite letum.
<sili. puni. 4.608>	Experiar, sitne in terris, domitare quod ensis
<sili. puni. 4.609>	Non queat Ausonius Tyrrhenaue permeet hasta."
<sili. puni. 4.610>	Tum iacit adsurgens dextroque in lumine sistit
<sili. puni. 4.611>	Spicula saeua ferae telumque in uulnere linquit.
<sili. puni. 4.612>	Stridore horrisono penetrantem cuspidis ictum
<sili. puni. 4.613>	Belua prosequitur laceramque cruore profuso
<sili. puni. 4.614>	Attollit frontem ac lapso dat terga magistro.
<sili. puni. 4.615>	Tum uero inuadunt iaculis crebraque sagitta
<sili. puni. 4.616>	Ausi iam sperare necem, immensosque per armos
<sili. puni. 4.617>	Et laterum extensus uenit atra cuspide uulnus.
<sili. puni. 4.618>	Stat multa in tergo et nigranti lancea dorso,
<sili. puni. 4.619>	Ac siluam ingentem concusso corpore uibrat,
<sili. puni. 4.620>	Donec consumptis longo certamine telis
<sili. puni. 4.621>	Concidit et clausit magna uada pressa ruina.
<sili. puni. 4.622>	Ecce per aduersum, quamquam tardata morantur
<sili. puni. 4.623>	Vulnere membra uirum, subit implacabilis amnem
<sili. puni. 4.624>	Scipio et innumeris infestat caedibus hostem.
<sili. puni. 4.625>	Corporibus clipeisque simul galeisque cadentum
<sili. puni. 4.626>	Contegitur Trebia, et uix cernere linquitur undas.
<sili. puni. 4.627>	Mazaeus iaculo, Gestar prosternitur ense,
<sili. puni. 4.628>	Tum Pelopeus auis Cyrenes incola Thelgon.
<sili. puni. 4.629>	Huic torquet rapido correptum e gurgite pilum
<sili. puni. 4.630>	Et quantum longo ferri tenuata rigore
<sili. puni. 4.631>	Procedit cuspis, per hiantia transigit ora.
<sili. puni. 4.632>	Pulsati ligno sonuere in uulnere dentes.
<sili. puni. 4.633>	Nec leto quaesita quies: turgentia membra
<sili. puni. 4.634>	Eridano Trebia, Eridanus dedit aequoris undis.
<sili. puni. 4.635>	Tu quoque, Thapse, cadis tumulo post fata negato.
<sili. puni. 4.636>	Quid domus Hesperidum aut luci iuuere dearum
<sili. puni. 4.637>	Fuluos aurifera seruantes arbore ramos?
<sili. puni. 4.638>	Intumuit Trebia et stagnis se sustulit imis
<sili. puni. 4.639>	Iamque ferox totum propellit gurgite fontem
<sili. puni. 4.640>	Atque omnes torquet uires. furit unda sonoris
<sili. puni. 4.641>	Verticibus, sequiturque nouus cum murmure torrens.
<sili. puni. 4.642>	Sensit et accensa ductor uiolentius ira
<sili. puni. 4.643>	"Magnas, o Trebia, et meritas mihi, perfide, poenas
<sili. puni. 4.644>	Exsolues" inquit. "lacerum per Gallica riuis
<sili. puni. 4.645>	Dispergam rura atque amnis tibi nomina demam,
<sili. puni. 4.646>	Quoque aperis te fonte, premam, nec tangere ripas
<sili. puni. 4.647>	Illabique Pado dabitur. quaenam ista repente
<sili. puni. 4.648>	Sidonium, infelix, rabies te reddidit amnem?"
<sili. puni. 4.649>	Talia iactantem consurgens agger aquarum
<sili. puni. 4.650>	Impulit atque umeros curuato gurgite pressit.
<sili. puni. 4.651>	Arduus aduersa mole incurrentibus undis
<sili. puni. 4.652>	Stat ductor clipeoque ruentem sustulit amnem.
<sili. puni. 4.653>	Necnon a tergo fluctus stridente procella
<sili. puni. 4.654>	Spumeus irrorat summas aspergine cristas.
<sili. puni. 4.655>	Ire uadis stabilemque uetat defigere gressum
<sili. puni. 4.656>	Subducta tellure deus, percussaque longe
<sili. puni. 4.657>	Raucum saxa sonant, undaeque ad bella parentis
<sili. puni. 4.658>	Excitae pugnant, et ripas perdidit amnis.
<sili. puni. 4.659>	Tum madidos crines et glauca fronde reuinctum
<sili. puni. 4.660>	Attollit cum uoce caput: "poenasne superbas
<sili. puni. 4.661>	Insuper et nomen Trebiae delere minaris,
<sili. puni. 4.662>	O regnis inimice meis? quot corpora porto
<sili. puni. 4.663>	Dextra fusa tua! clipeis galeisque uirorum,
<sili. puni. 4.664>	Quos mactas, artatus iter cursumque reliqui.
<sili. puni. 4.665>	Caede, uides, stagna alta rubent retroque feruntur.
<sili. puni. 4.666>	Adde modum dextrae aut campis incumbe propinquis."
<sili. puni. 4.667>	Haec Venere adiuncta tumulo spectabat ab alto
<sili. puni. 4.668>	Mulciber obscurae tectus caligine nubis.
<sili. puni. 4.669>	Ingrauat ad caelum sublatis Scipio palmis:
<sili. puni. 4.670>	"Di patrii, quorum auspiciis stat Dardana Roma,
<sili. puni. 4.671>	Talin me leto tanta inter proelia nuper
<sili. puni. 4.672>	Seruastis? fortine animam hanc exscindere dextra
<sili. puni. 4.673>	Indignum est uisum? redde o me, nate, periclis,
<sili. puni. 4.674>	Redde hosti! liceat bellanti accersere mortem,
<sili. puni. 4.675>	Quam patriae fratrique probem." tum percita dictis
<sili. puni. 4.676>	Ingemuit Venus et rapidas derexit in amnem
<sili. puni. 4.677>	Coniugis inuicti uires. agit undique flammas
<sili. puni. 4.678>	Dispersus ripis ignis multosque per annos
<sili. puni. 4.679>	Nutritas fluuio populatur feruidus umbras.
<sili. puni. 4.680>	Vritur omne nemus, lucosque effusus in altos
<sili. puni. 4.681>	Immissis crepitat uictor Vulcanus habenis.
<sili. puni. 4.682>	Iamque ambusta comas abies, iam pinus et alni,
<sili. puni. 4.683>	Iam solo restans trunco dimisit in altum
<sili. puni. 4.684>	Populus adsuetas ramis habitare uolucres.
<sili. puni. 4.685>	Flamma uorax imo penitus de gurgite tractos
<sili. puni. 4.686>	Absorbet latices, saeuoque urgente uapore
<sili. puni. 4.687>	Siccus inarescit ripis cruor. horrida late
<sili. puni. 4.688>	Scinditur in rimas et hiatu rupta dehiscit
<sili. puni. 4.689>	Tellus, ac stagnis altae sedere fauillae.
<sili. puni. 4.690>	Miratur pater aeternos cessare repente
<sili. puni. 4.691>	Eridanus cursus, Nympharumque intima maestus
<sili. puni. 4.692>	Impleuit chorus attonitis ululatibus antra.
<sili. puni. 4.693>	Ter caput ambustum conantem attollere iacta
<sili. puni. 4.694>	Lampade Vulcanus mersit fumantibus undis,
<sili. puni. 4.695>	Ter correpta dei crines nudauit harundo.
<sili. puni. 4.696>	Tum demum admissae uoces et uota precantis
<sili. puni. 4.697>	Orantique datum ripas seruare priores,
<sili. puni. 4.698>	Ac tandem a Trebia reuocauit Scipio fessas
<sili. puni. 4.699>	Munitum in collem Graccho comitante cohortes.
<sili. puni. 4.700>	At Poenus multo fluuium ueneratus honore
<sili. puni. 4.701>	Gramineas undis statuit socialibus aras,
<sili. puni. 4.702>	Nescius heu, quanto superi maiora mouerent,
<sili. puni. 4.703>	Et quos Ausoniae luctus, Thrasymenne, parares.
<sili. puni. 4.704>	Boiorum nuper populos turbauerat armis
<sili. puni. 4.705>	Flaminius, facilisque uiro tum gloria belli
<sili. puni. 4.706>	Corde leuem atque astus inopem contundere gentem.
<sili. puni. 4.707>	Sed labor haud idem Tyrio certasse tyranno.
<sili. puni. 4.708>	Hunc laeuis urbi genitum ad fatalia damna
<sili. puni. 4.709>	Ominibus parat imperio Saturnia fesso
<sili. puni. 4.710>	Ductorem dignumque uirum ueniente ruina.
<sili. puni. 4.711>	Inde ubi prima dies iuris, clauumque regendae
<sili. puni. 4.712>	Inuasit patriae, et sub nutu castra fuere,
<sili. puni. 4.713>	Vt pelagi rudis et pontum tractare per artem
<sili. puni. 4.714>	Nescius accepit miserae si iura carinae,
<sili. puni. 4.715>	Ventorum tenet ipse uicem cunctisque procellis
<sili. puni. 4.716>	Dat iactare ratem, fertur uaga gurgite puppis
<sili. puni. 4.717>	Ipsius in scopulos dextra impellente magistri
<sili. puni. 4.718>	Ergo agitur raptis praeceps exercitus armis
<sili. puni. 4.719>	Lydorum populos sedemque ab origine prisci
<sili. puni. 4.720>	Sacratam Corythi iunctosque a sanguine auorum
<sili. puni. 4.721>	Maeonios Italis permixta stirpe colonos.
<sili. puni. 4.722>	Nec regem Afrorum noscenda ad coepta moratur
<sili. puni. 4.723>	Laude super tanta monitor deus. omnia somni
<sili. puni. 4.724>	Condiderant aegrisque dabant obliuia curis,
<sili. puni. 4.725>	Cum Iuno in stagni numen conuersa propinqui
<sili. puni. 4.726>	Et madidae frontis crines circumdata fronde
<sili. puni. 4.727>	Populea stimulat subitis praecordia curis
<sili. puni. 4.728>	Ac rumpit ducis haud spernenda uoce quietem:
<sili. puni. 4.729>	"O felix famae et Latio lacrimabile nomen
<sili. puni. 4.730>	Hannibal, Ausonia si te fortuna creasset,
<sili. puni. 4.731>	Ad magnos uenture deos, cur fata tenemus?
<sili. puni. 4.732>	Pelle moras. breuis est magni fortuna fauoris.
<sili. puni. 4.733>	Quantum uouisti, cum Dardana bella parenti
<sili. puni. 4.734>	Iurares, fluet Ausonio tibi corpore tantum
<sili. puni. 4.735>	Sanguinis, et patrias satiabis caedibus umbras.
<sili. puni. 4.736>	Nobis persolues meritos securus honores.
<sili. puni. 4.737>	Namque ego sum, celsis quem cinctum montibus ambit
<sili. puni. 4.738>	Tmolo missa manus, stagnis Thrasymennus opacis."
<sili. puni. 4.739>	His agitur monitis et laetam numine pubem
<sili. puni. 4.740>	Protinus aerii praeceps rapit aggere montis.
<sili. puni. 4.741>	Horrebat glacie saxa inter lubrica summo
<sili. puni. 4.742>	Piniferum caelo miscens caput Appenninus.
<sili. puni. 4.743>	Condiderat nix alta trabes, et uertice celso
<sili. puni. 4.744>	Canus apex stricta surgebat ad astra pruina.
<sili. puni. 4.745>	Ire iubet. prior exstingui labique uidetur
<sili. puni. 4.746>	Gloria, post Alpes si stetur montibus ullis.
<sili. puni. 4.747>	Scandunt praerupti nimbosa cacumina saxi.
<sili. puni. 4.748>	Nec superasse iugum finit mulcetue laborem;
<sili. puni. 4.749>	Plana natant, putrique gelu liquentibus undis
<sili. puni. 4.750>	Inuia limosa restagnant arua palude.
<sili. puni. 4.751>	Iamque ducis nudus tanta inter inhospita uertex
<sili. puni. 4.752>	Saeuitia quatitur caeli manante per ora
<sili. puni. 4.753>	Perque genas oculo. facilis spreuisse medentes
<sili. puni. 4.754>	Optatum bene credit emi quocumque periclo
<sili. puni. 4.755>	Bellandi tempus; non frontis parcit honori,
<sili. puni. 4.756>	Dum ne perdat iter, non cetera membra moratur
<sili. puni. 4.757>	In pretium belli dare, si uictoria poscat,
<sili. puni. 4.758>	Satque putat lucis, Capitolia cernere uictor
<sili. puni. 4.759>	Qua petat atque Italum feriat qua comminus hostem.
<sili. puni. 4.760>	Talia perpessi tandem inter saeua locorum
<sili. puni. 4.761>	Optatos uenere lacus, ubi deinde per arma
<sili. puni. 4.762>	Sumeret amissi numerosa piacula uisus.
<sili. puni. 4.763>	Ecce autem patres aderant Carthagine missi.
<sili. puni. 4.764>	Causa uiae non parua uiris, nec laeta ferebant.
<sili. puni. 4.765>	Mos fuit in populis, quos condidit aduena Dido,
<sili. puni. 4.766>	Poscere caede deos ueniam ac flagrantibus aris,
<sili. puni. 4.767>	Infandum dictu, paruos imponere natos.
<sili. puni. 4.768>	Vrna reducebat miserandos annua casus
<sili. puni. 4.769>	Sacra Thoanteae ritusque imitata Dianae.
<sili. puni. 4.770>	Cui fato sortique deum de more petebat
<sili. puni. 4.771>	Hannibalis prolem discors antiquitus Hannon.
<sili. puni. 4.772>	Sed propior metus armati ductoris ab ira
<sili. puni. 4.773>	Et magna ante oculos stabat redeuntis imago.
<sili. puni. 4.774>	Asperat haec foedata genas lacerataque crines,
<sili. puni. 4.775>	Atque urbem complet maesti clamoris Imilce,
<sili. puni. 4.776>	Edonis ut Pangaea super trieteride mota
<sili. puni. 4.777>	It iuga et inclusum suspirat pectore Bacchum.
<sili. puni. 4.778>	Ergo inter Tyrias facibus ceu subdita matres
<sili. puni. 4.779>	Clamat: "io coniunx, quocumque in cardine mundi
<sili. puni. 4.780>	Bella moues, huc signa refer. uiolentior hic est,
<sili. puni. 4.781>	Hic hostis propior. tu nunc fortasse sub ipsis
<sili. puni. 4.782>	Vrbis Dardaniae muris uibrantia tela
<sili. puni. 4.783>	Excipis intrepidus clipeo saeuamque coruscans
<sili. puni. 4.784>	Lampada Tarpeis infers incendia tectis.
<sili. puni. 4.785>	Interea tibi prima domus atque unica proles
<sili. puni. 4.786>	Heu gremio in patriae Stygias raptatur ad aras.
<sili. puni. 4.787>	I nunc, Ausonios ferro populare penates
<sili. puni. 4.788>	Et uetitas molire uias. i, pacta resigna
<sili. puni. 4.789>	Per cunctos iurata deos. sic praemia reddit
<sili. puni. 4.790>	Carthago et tales iam nunc tibi soluit honores.
<sili. puni. 4.791>	Quae porro haec pietas delubra aspergere tabo?
<sili. puni. 4.792>	Heu primae scelerum causae mortalibus aegris,
<sili. puni. 4.793>	Naturam nescire deum! iusta ite precatum
<sili. puni. 4.794>	Ture pio caedumque feros auertite ritus.
<sili. puni. 4.795>	Mite et cognatum est homini deus. hactenus, oro,
<sili. puni. 4.796>	Sit satis ante aras caesos uidisse iuuencos.
<sili. puni. 4.797>	Aut si uelle nefas superos fixumque sedetque,
<sili. puni. 4.798>	Me, me, quae genui, uestris absumite uotis.
<sili. puni. 4.799>	Cur spoliare iuuat Libycas hac indole terras?
<sili. puni. 4.800>	An flendae magis Aegates et mersa profundo
<sili. puni. 4.801>	Punica regna forent, olim si sorte cruenta
<sili. puni. 4.802>	Esset tanta mei uirtus praerepta mariti?"
<sili. puni. 4.803>	Haec dubios uario diuumque hominisque timore
<sili. puni. 4.804>	Ad cauta illexere patres, ipsique relictum,
<sili. puni. 4.805>	Abnueret sortem an superum pareret honori.
<sili. puni. 4.806>	Tum uero trepidare metu uix compos Imilce
<sili. puni. 4.807>	Magnanimi metuens immitia corda mariti.
<sili. puni. 4.808>	His auide auditis ductor sic deinde profatur:
<sili. puni. 4.809>	"Quid tibi pro tanto non impar munere soluat
<sili. puni. 4.810>	Hannibal aequatus superis? quae praemia digna
<sili. puni. 4.811>	Inueniam, Carthago parens? noctemque diemque
<sili. puni. 4.812>	Arma feram, templisque tuis hinc plurima faxo
<sili. puni. 4.813>	Hostia ab Ausonio ueniat generosa Quirino.
<sili. puni. 4.814>	At puer armorum et belli seruabitur heres.
<sili. puni. 4.815>	Spes, o nate, meae Tyriarumque unica rerum
<sili. puni. 4.816>	Hesperia minitante salus, terraque fretoque
<sili. puni. 4.817>	Certare Aeneadis, dum stabit uita, memento.
<sili. puni. 4.818>	Perge (patent Alpes) nostroque incumbe labori.
<sili. puni. 4.819>	Vos quoque, di patrii, quorum delubra piantur
<sili. puni. 4.820>	Caedibus atque coli gaudent formidine matrum,
<sili. puni. 4.821>	Huc laetos uultus totasque aduertite mentes.
<sili. puni. 4.822>	Namque paro sacra et maiores molior aras.
<sili. puni. 4.823>	Tu, Mago, aduersi conside in uertice montis,
<sili. puni. 4.824>	Tu laeuos propior colles accede, Choaspe,
<sili. puni. 4.825>	Ad claustra et fauces ducat per opaca Sychaeus.
<sili. puni. 4.826>	Ast ego te, Thrasymenne, uago cum milite praeceps
<sili. puni. 4.827>	Lustrabo et superis quaeram libamina belli.
<sili. puni. 4.828>	Namque haud parua deus promissis spondet apertis
<sili. puni. 4.829>	Quae spectata, uiri, patriam referatis in urbem."
<sili. puni. 5.1>	Ceperat Etruscos occulto milite colles
<sili. puni. 5.2>	Sidonius ductor perque alta silentia noctis
<sili. puni. 5.3>	Siluarum anfractus caecis insederat armis.
<sili. puni. 5.4>	At parte e laeua restagnans gurgite uasto
<sili. puni. 5.5>	Effigiem in pelagi lacus umectabat inerti
<sili. puni. 5.6>	Et late multo foedabat proxima limo.
<sili. puni. 5.7>	Quae uada Faunigenae regnata antiquitus Arno
<sili. puni. 5.8>	Nunc uoluente die Thrasymenni nomina seruant.
<sili. puni. 5.9>	Lydius huic genitor, Tmoli decus; aequore longas
<sili. puni. 5.10>	Maeoniam quondam in Latias aduexerat oras
<sili. puni. 5.11>	Tyrrhenus pubem dederatque uocabula terris.
<sili. puni. 5.12>	Isque insueta tuba monstrauit murmura primus
<sili. puni. 5.13>	Gentibus et bellis ignaua silentia rupit.
<sili. puni. 5.14>	Nec modicus uoti natum ad maiora fouebat.
<sili. puni. 5.15>	Verum ardens puero castumque exuta pudorem
<sili. puni. 5.16>	(Nam forma certare deis, Thrasymenne, ualeres)
<sili. puni. 5.17>	Litore correptum stagnis demisit Agylle,
<sili. puni. 5.18>	Flore capi iuuenum primaeuo lubrica mentem
<sili. puni. 5.19>	Nympha nec Idalia lenta incaluisse sagitta.
<sili. puni. 5.20>	Solatae uiridi penitus fouere sub antro
<sili. puni. 5.21>	Naides amplexus undosaque regna trementem.
<sili. puni. 5.22>	Hinc dotale lacus nomen, lateque Hymenaeo
<sili. puni. 5.23>	Conscia lasciuo Thrasymennus dicitur unda.
<sili. puni. 5.24>	Et iam curriculo nigram nox roscida metam
<sili. puni. 5.25>	Stringebat, nec se thalamis Tithonia coniunx
<sili. puni. 5.26>	Protulerat stabatque nitens in limine primo,
<sili. puni. 5.27>	Cum minus abnuerit noctem desisse uiator,
<sili. puni. 5.28>	Quam coepisse diem; consul carpebat iniquas
<sili. puni. 5.29>	Praegrediens signa ipsa uias, omnisque ruebat
<sili. puni. 5.30>	Mixtus eques; nec discretis leuia arma maniplis
<sili. puni. 5.31>	Insertique globo pedites et inutile Marti
<sili. puni. 5.32>	Lixarum uulgus praesago cuncta tumultu
<sili. puni. 5.33>	Implere et pugnam fugientum more petebant.
<sili. puni. 5.34>	Tum super ipse lacus densam caligine caeca
<sili. puni. 5.35>	Exhalans nebulam late corruperat omnem
<sili. puni. 5.36>	Prospectum miseris atque atrae noctis amictu
<sili. puni. 5.37>	Squalebat pressum picea inter nubila caelum.
<sili. puni. 5.38>	Nec Poenum licuere doli. sedet ense reposto
<sili. puni. 5.39>	Abditus et nullis properantem occursibus arcet.
<sili. puni. 5.40>	Ire datur, longeque patet ceu pace quieta
<sili. puni. 5.41>	Incustoditum, mox irremeabile, litus.
<sili. puni. 5.42>	Namque sub angustas artato limite fauces
<sili. puni. 5.43>	In fraudem ducebat iter geminumque receptis
<sili. puni. 5.44>	Exitium hinc rupes, hinc undae claustra premebant.
<sili. puni. 5.45>	At cura umbroso seruabat uertice montis
<sili. puni. 5.46>	Hostilem ingressum refugos habitura sub ictu,
<sili. puni. 5.47>	Haud secus ac uitreas sollers piscator ad undas
<sili. puni. 5.48>	Ore leuem patulo texens de uimine nassam
<sili. puni. 5.49>	Cautius interiora ligat mediamque per aluum
<sili. puni. 5.50>	Sensim fastigans compressa cacumina nectit
<sili. puni. 5.51>	Ac fraude artati remeare foraminis arcet
<sili. puni. 5.52>	Introitu facilem quem traxit ab aequore piscem.
<sili. puni. 5.53>	Ocius interea propelli signa iubebat
<sili. puni. 5.54>	Excussus consul fatorum turbine mentem,
<sili. puni. 5.55>	Donec flammiferum tollentes aequore currum
<sili. puni. 5.56>	Solis equi sparsere diem. iamque orbe renato
<sili. puni. 5.57>	Diluerat nebulas Titan, sensimque fluebat
<sili. puni. 5.58>	Caligo in terras nitido resoluta sereno.
<sili. puni. 5.59>	Tunc ales, priscum populis de more Latinis
<sili. puni. 5.60>	Auspicium, cum bella parant mentesque deorum
<sili. puni. 5.61>	Explorant super euentu, ceu praescia luctus
<sili. puni. 5.62>	Damnauit uesci planctuque alimenta refugit.
<sili. puni. 5.63>	Nec rauco taurus cessauit flebile ad aras
<sili. puni. 5.64>	Immugire sono pressamque ad colla bipennem
<sili. puni. 5.65>	Incerta ceruice ferens altaria liquit.
<sili. puni. 5.66>	Signa etiam affusa certant dum uellere mole,
<sili. puni. 5.67>	Taeter humo lacera nitentum erupit in ora
<sili. puni. 5.68>	Exsultans cruor, et caedis documenta futurae
<sili. puni. 5.69>	Ipsa parens miseris gremio dedit atra cruento.
<sili. puni. 5.70>	Ac super haec diuum genitor terrasque fretumque
<sili. puni. 5.71>	Concutiens tonitru Cyclopum rapta caminis
<sili. puni. 5.72>	Fulmina Tyrrhenas Thrasymenni torsit in undas,
<sili. puni. 5.73>	Ictusque aetheria per stagna patentia flamma
<sili. puni. 5.74>	Fumauit lacus atque arserunt fluctibus ignes.
<sili. puni. 5.75>	Heu uani monitus frustraque morantia Parcas
<sili. puni. 5.76>	Prodigia! heu fatis superi certare minores!
<sili. puni. 5.77>	Atque hic, egregius linguae nomenque superbum
<sili. puni. 5.78>	Coruinus, Phoebea sedet cui casside fulua
<sili. puni. 5.79>	Ostentans ales proauitae insignia pugnae,
<sili. puni. 5.80>	Plenus et ipse deum et socium terrente pauore
<sili. puni. 5.81>	Immiscet precibus monita atque his uocibus infit:
<sili. puni. 5.82>	"Iliacas per te flammas Tarpeiaque saxa,
<sili. puni. 5.83>	Per patrios, consul, muros suspensaque nostrae
<sili. puni. 5.84>	Euentu pugnae natorum pignora, cedas
<sili. puni. 5.85>	Oramus superis tempusque ad proelia dextrum
<sili. puni. 5.86>	Opperiare. dabunt idem camposque diemque
<sili. puni. 5.87>	Pugnandi. tantum ne dedignare secundos
<sili. puni. 5.88>	Exspectare deos. cum fulserit hora, cruentam
<sili. puni. 5.89>	Quae stragem Libyae portet, tum signa sequentur
<sili. puni. 5.90>	Nulla uulsa manu uescique interritus ales
<sili. puni. 5.91>	Gaudebit nullosque uomet pia terra cruores.
<sili. puni. 5.92>	An te praestantem bellis fugit, improba quantum
<sili. puni. 5.93>	Hoc possit Fortuna loco? sedet obuius hostis
<sili. puni. 5.94>	Aduersa fronte; at circa nemorosa minantur
<sili. puni. 5.95>	Insidias iuga nec laeua stagnantibus undis
<sili. puni. 5.96>	Effugium patet et tenui stant tramite fauces.
<sili. puni. 5.97>	Si certare dolis et bellum ducere cordi est,
<sili. puni. 5.98>	Interea rapidis aderit Seruilius armis,
<sili. puni. 5.99>	Cui par imperium et uires legionibus aequae.
<sili. puni. 5.100>	Bellandum est astu. leuior laus in duce dextrae."
<sili. puni. 5.101>	Talia Coruinus, primoresque addere passim
<sili. puni. 5.102>	Orantum uerba, et diuisus quisque timere
<sili. puni. 5.103>	Nunc superos de Flaminio, nunc deinde precari
<sili. puni. 5.104>	Flaminium, ne caelicolis contendere perstet.
<sili. puni. 5.105>	Acrius hoc accensa ducis surrexerat ira,
<sili. puni. 5.106>	Auditoque furens socias non defore uires
<sili. puni. 5.107>	"Sicine nos" inquit "Boiorum in bella ruentes
<sili. puni. 5.108>	Spectastis, cum tanta lues uulgusque tremendum
<sili. puni. 5.109>	Ingrueret rupesque iterum Tarpeia paueret?
<sili. puni. 5.110>	Quas ego tunc animas dextra, quae corpora fudi
<sili. puni. 5.111>	Irata tellure sata et uix uulnere uitam
<sili. puni. 5.112>	Reddentes uno! iacuere ingentia membra
<sili. puni. 5.113>	Per campos magnisque premunt nunc ossibus arua.
<sili. puni. 5.114>	Scilicet has sera ad laudes Seruilius arma
<sili. puni. 5.115>	Adiungat, nisi diuiso uicisse triumpho
<sili. puni. 5.116>	Vt nequeam et decoris contentus parte quiescam?
<sili. puni. 5.117>	Quippe monent superi. similes ne fingite uobis,
<sili. puni. 5.118>	Classica qui tremitis, diuos. sat magnus in hostem
<sili. puni. 5.119>	Augur adest ensis, pulchrumque et milite dignum
<sili. puni. 5.120>	Auspicium Latio, quod in armis dextera praestat.
<sili. puni. 5.121>	An, Coruine, sedet, clausum se consul inerti
<sili. puni. 5.122>	Vt teneat uallo? Poenus nunc occupet altos
<sili. puni. 5.123>	Arreti muros, Corythi nunc diruat arcem,
<sili. puni. 5.124>	Hinc Clusina petat, postremo ad moenia Romae
<sili. puni. 5.125>	Illaesus contendat iter? deforme sub armis
<sili. puni. 5.126>	Vana superstitio est; dea sola in pectore Virtus
<sili. puni. 5.127>	Bellantum uiget. umbrarum me noctibus atris
<sili. puni. 5.128>	Agmina circumstant, Trebiae qui gurgite quique
<sili. puni. 5.129>	Eridani uoluuntur aquis, inhumata iuuentus."
<sili. puni. 5.130>	Nec mora iam medio coetu signisque sub ipsis
<sili. puni. 5.131>	Postrema aptabat nulli exorabilis arma.
<sili. puni. 5.132>	Aere atque aequorei tergo flauente iuuenci
<sili. puni. 5.133>	Cassis erat munita uiro, cui uertice surgens
<sili. puni. 5.134>	Triplex crista iubas effudit crine Sueuo;
<sili. puni. 5.135>	Scylla super fracti contorquens pondera remi
<sili. puni. 5.136>	Instabat saeuosque canum pandebat hiatus,
<sili. puni. 5.137>	Nobile Gergeni spolium, quod rege superbus
<sili. puni. 5.138>	Boiorum caeso capiti illacerabile uictor
<sili. puni. 5.139>	Aptarat pugnasque decus portabat in omnes.
<sili. puni. 5.140>	Loricam induitur; tortos huic nexilis hamos
<sili. puni. 5.141>	Ferro squama rudi permixtoque asperat auro.
<sili. puni. 5.142>	Tum clipeum capit, aspersum quem caedibus olim
<sili. puni. 5.143>	Celticus ornarat cruor, umentique sub antro
<sili. puni. 5.144>	Ceu fetum lupa permulcens puerilia membra
<sili. puni. 5.145>	Ingentem Assaraci caelo nutribat alumnum.
<sili. puni. 5.146>	Hinc ensem lateri dextraeque accommodat hastam.
<sili. puni. 5.147>	Stat sonipes uexatque ferox umentia frena
<sili. puni. 5.148>	Caucaseam instratus uirgato corpore tigrim.
<sili. puni. 5.149>	Inde exceptus equo, qua dant angusta uiarum
<sili. puni. 5.150>	Nunc hos, nunc illos adit atque hortatibus implet:
<sili. puni. 5.151>	"Vestrum opus est uestrumque decus suffixa per urbem
<sili. puni. 5.152>	Poeni ferre ducis spectanda parentibus ora.
<sili. puni. 5.153>	Vnum hoc pro cunctis sat erit caput. aspera quisque
<sili. puni. 5.154>	Hortamenta sibi referat: Meus, heu, meus atris
<sili. puni. 5.155>	Ticini frater ripis iacet! at meus alta
<sili. puni. 5.156>	Metitur stagna Eridani sine funere natus!
<sili. puni. 5.157>	Haec sibi quisque. sed est uestrum cui nulla doloris
<sili. puni. 5.158>	Priuati rabies, is uero ingentia sumat
<sili. puni. 5.159>	E medio, fodiant quae magnas pectus in iras,
<sili. puni. 5.160>	Perfractas Alpes passamque infanda Saguntum,
<sili. puni. 5.161>	Quosque nefas uetiti transcendere nomen Hiberi,
<sili. puni. 5.162>	Tangere iam Thybrim. nam dum nos augur et extis
<sili. puni. 5.163>	Quaesitae fibrae uanusque moratur haruspex,
<sili. puni. 5.164>	Solum iam superest Tarpeio imponere castra."
<sili. puni. 5.165>	Turbidus haec, uisoque artis in milibus atras
<sili. puni. 5.166>	Bellatore iubas aptante "est, Orfite, munus,
<sili. puni. 5.167>	Est" ait "hoc certare tuum, quis opima uolenti
<sili. puni. 5.168>	Dona Ioui portet feretro suspensa cruento.
<sili. puni. 5.169>	Nam cur haec alia pariatur gloria dextra?"
<sili. puni. 5.170>	Hinc praeuectus equo, postquam inter proelia notam
<sili. puni. 5.171>	Accepit uocem, "procul hinc te Martius," inquit
<sili. puni. 5.172>	"Murrane, ostendit clamor, uideoque furentem
<sili. puni. 5.173>	Iam Tyria te caede. uenit laus quanta! sed, oro,
<sili. puni. 5.174>	Haec angusta loci ferro patefacta relaxa."
<sili. puni. 5.175>	Tum Soracte satum, praestantem corpore et armis,
<sili. puni. 5.176>	Aequanum noscens, patrio cui ritus in aruo,
<sili. puni. 5.177>	Cum pius Arcitenens accensis gaudet aceruis,
<sili. puni. 5.178>	Exta ter innocuos laetum portare per ignes,
<sili. puni. 5.179>	"Sic in Apollinea semper uestigia pruna
<sili. puni. 5.180>	Inuiolata teras uictorque uaporis ad aras
<sili. puni. 5.181>	Dona serenato referas sollemnia Phoebo,
<sili. puni. 5.182>	Concipe," ait "dignum factis, Aequane, furorem
<sili. puni. 5.183>	Vulneribusque tuis. socio te caedis et irae
<sili. puni. 5.184>	Non ego Marmaridum mediam penetrare phalangem
<sili. puni. 5.185>	Cinyphiaeque globos dubitarim irrumpere turmae."
<sili. puni. 5.186>	Nec iam ultra monitus et uerba morantia Martem
<sili. puni. 5.187>	Ferre ualet; longo Aeneadis quod flebitur aeuo
<sili. puni. 5.188>	Increpuere simul feralia classica signum,
<sili. puni. 5.189>	Ac tuba terrificis fregit stridoribus auras.
<sili. puni. 5.190>	Heu dolor, heu lacrimae, nec post tot saecula serae!
<sili. puni. 5.191>	Horresco ut pendente malo, ceu ductor ad arma
<sili. puni. 5.192>	Exciret Tyrius. latebrosis collibus Astur
<sili. puni. 5.193>	Et Libys et torta Baliaris saeuus habena
<sili. puni. 5.194>	Erumpunt multusque Maces Garamasque Nomasque;
<sili. puni. 5.195>	Tum, quo non alius uenalem in proelia dextram
<sili. puni. 5.196>	Ocior attulerit conductaque bella probarit,
<sili. puni. 5.197>	Cantaber et galeae contempto tegmine Vasco.
<sili. puni. 5.198>	Hinc pariter rupes, lacus hinc, hinc arma simulque
<sili. puni. 5.199>	Consona uox urget signum clamore uicissim
<sili. puni. 5.200>	Per colles Tyria circumfundente corona.
<sili. puni. 5.201>	Auertere dei uultus fatoque dederunt
<sili. puni. 5.202>	Maiori non sponte locum; stupet ipse tyranni
<sili. puni. 5.203>	Fortunam Libyci Mauors, disiectaque crinem
<sili. puni. 5.204>	Illacrimat Venus, et Delum peruectus Apollo
<sili. puni. 5.205>	Tristem maerenti solatur pectine luctum.
<sili. puni. 5.206>	Sola Appennini residens in uertice diras
<sili. puni. 5.207>	Exspectat caedes immiti pectore Iuno.
<sili. puni. 5.208>	Primae Picentum, rupto ceu turbine fusa
<sili. puni. 5.209>	Agmina et Hannibalem ruere ut uidere, cohortes
<sili. puni. 5.210>	Inuadunt ultro et poenas pro morte futura
<sili. puni. 5.211>	Turbato uictore petunt accensa iuuentus,
<sili. puni. 5.212>	Et uelut erepto metuendi libera caelo
<sili. puni. 5.213>	Manibus ipsa suis praesumpta piacula mittit.
<sili. puni. 5.214>	Funditur unanimo nisu et concordibus ausis
<sili. puni. 5.215>	Pilorum in Poenos nimbus, fixosque repulsi
<sili. puni. 5.216>	Summittunt clipeos curuato pondere teli.
<sili. puni. 5.217>	Acrius hoc rursum Libys (et praesentia saeui
<sili. puni. 5.218>	Exstimulat ducis) hortantes se quisque uicissim
<sili. puni. 5.219>	Incumbunt pressoque impellunt pectore pectus.
<sili. puni. 5.220>	Ipsa facem quatiens ac flauam sanguine multo
<sili. puni. 5.221>	Sparsa comam medias acies Bellona pererrat.
<sili. puni. 5.222>	Stridit Tartareae nigro sub pectore diuae
<sili. puni. 5.223>	Letiferum murmur, feralique horrida cantu
<sili. puni. 5.224>	Bucina lymphatas agit in certamina mentes.
<sili. puni. 5.225>	His iras aduersa fouent crudusque ruente
<sili. puni. 5.226>	Fortuna stimulus spem proiecisse salutis,
<sili. puni. 5.227>	Hos dexter deus et laeto Victoria uultu
<sili. puni. 5.228>	Arridens acuit, Martisque fauore fruuntur.
<sili. puni. 5.229>	Abreptus pulchro caedum Lateranus amore
<sili. puni. 5.230>	Dum sequitur dextram, in medios penetrauerat hostes.
<sili. puni. 5.231>	Quem postquam florens aequali Lentulus aeuo
<sili. puni. 5.232>	Conspexit nimium pugnae nimiumque cruoris
<sili. puni. 5.233>	Infestas inter non aequo Marte cateruas
<sili. puni. 5.234>	Fata irritantem, nisu se concitat acri
<sili. puni. 5.235>	Immitemque Bagam, qui iam uicina ferebat
<sili. puni. 5.236>	Vulnera pugnantis tergo, uelocior hasta
<sili. puni. 5.237>	Occupat et socium duris se casibus addit.
<sili. puni. 5.238>	Tunc alacres arma agglomerant geminaque corusci
<sili. puni. 5.239>	Fronte micant, paribus fulgent capita ardua cristis.
<sili. puni. 5.240>	Actus in aduersos casu (namque obuia ferre
<sili. puni. 5.241>	Arma quis auderet, nisi quem deus ima colentum
<sili. puni. 5.242>	Damnasset Stygiae nocti?) praefracta gerebat
<sili. puni. 5.243>	Syrticus excelso decurrens robora monte
<sili. puni. 5.244>	Et quatiens acer nodosi pondera rami
<sili. puni. 5.245>	Flagrabat geminae nequiquam caedis amore:
<sili. puni. 5.246>	"Non hic Aegates infidaque litora nautis,
<sili. puni. 5.247>	O iuuenes, motumque nouis sine Marte procellis
<sili. puni. 5.248>	Fortunam bello pelagus dabit. aequoris olim
<sili. puni. 5.249>	Victores, media sit qualis, discite, terra
<sili. puni. 5.250>	Bellator Libys, et meliori cedite regnis."
<sili. puni. 5.251>	Ac simul infesto Lateranum pondere truncae
<sili. puni. 5.252>	Arboris urgebat iungens conuicia pugnae.
<sili. puni. 5.253>	Lentulus huic frendens ira: "Thrasymennus in altos
<sili. puni. 5.254>	Ascendet citius colles, quam sanguine roret
<sili. puni. 5.255>	Iste pio ramus." subsidensque ilia nisu
<sili. puni. 5.256>	Conantis suspensa fodit. tum feruidus atro
<sili. puni. 5.257>	Pulmone exundat per hiantia uiscera sanguis.
<sili. puni. 5.258>	Nec minus accensis in mutua funera dextris
<sili. puni. 5.259>	Parte alia campi saeuit furor. altus Iertes
<sili. puni. 5.260>	Obtruncat Nerium. Rullo ditissimus arui
<sili. puni. 5.261>	Occumbis, generose Volunx, nec clausa repostis
<sili. puni. 5.262>	Pondera thesauris patrio nec regia quondam
<sili. puni. 5.263>	Praefulgens ebore et possessa mapalia soli
<sili. puni. 5.264>	Profuerunt. quid parta iuuant? quid gentibus auri
<sili. puni. 5.265>	Numquam exstincta sitis? modo quem Fortuna fouendo
<sili. puni. 5.266>	Congestis opibus donisque refersit opimis,
<sili. puni. 5.267>	Nudum Tartarea portabit nauita cymba.
<sili. puni. 5.268>	Iuxta bellator iuuenilibus Appius ausis
<sili. puni. 5.269>	Pandebat campum caede atque, ubi plurima uirtus
<sili. puni. 5.270>	Nullique aspirare uigor, decus inde petebat.
<sili. puni. 5.271>	Obuius huic Atlas, Atlas a litore Hibero,
<sili. puni. 5.272>	Nequiquam extremae longinquus cultor harenae,
<sili. puni. 5.273>	Impetit os hasta, leuiterque e corpore summo
<sili. puni. 5.274>	Degustat cuspis generosum extrema cruorem.
<sili. puni. 5.275>	Intonuere minae, uiolentaque lumina flammis
<sili. puni. 5.276>	Exarsere nouis. furit et diffulminat omnem
<sili. puni. 5.277>	Obstantum turbam; at clausum sub casside uulnus
<sili. puni. 5.278>	Martia commendat mananti sanguine membra.
<sili. puni. 5.279>	Tum uero aspiceres pauitantem et condere semet
<sili. puni. 5.280>	Nitentem sociis iuuenem, ceu tigride cerua
<sili. puni. 5.281>	Hyrcana cum pressa tremit, uel territa pennas
<sili. puni. 5.282>	Colligit accipitrem cernens in nube columba,
<sili. puni. 5.283>	Aut dumis subit, albenti si sensit in aethra
<sili. puni. 5.284>	Librantem nisus aquilam, lepus. ora citato
<sili. puni. 5.285>	Ense ferit, tum colla uiri dextramque micantem
<sili. puni. 5.286>	Demetit ac mutat successu saeuior hostem.
<sili. puni. 5.287>	Stabat fulgentem portans in bella bipennem
<sili. puni. 5.288>	Cinyphius socerique miser Magonis inire
<sili. puni. 5.289>	Optabat pugnam ante oculos spe laudis Isalces,
<sili. puni. 5.290>	Sidonia tumidus sponsa uanoque superbus
<sili. puni. 5.291>	Foedere promissae post Dardana proelia taedae.
<sili. puni. 5.292>	Huic immittit atrox uiolentas Appius iras
<sili. puni. 5.293>	Conantique grauem fronti librare securim
<sili. puni. 5.294>	Altior insurgens galeam super exigit ictum.
<sili. puni. 5.295>	At fragilis ualido conamine soluitur ensis
<sili. puni. 5.296>	Aere in Cinyphio, nec dispar sortis Isalces
<sili. puni. 5.297>	Vmbonem incerto detersit futilis ictu.
<sili. puni. 5.298>	Tum quod humo haud umquam ualuisset uellere saxum,
<sili. puni. 5.299>	Ni uires trux ira daret, contorquet anhelans
<sili. puni. 5.300>	Appius et lapsu resupino in terga cadentem
<sili. puni. 5.301>	Mole premit scopuli perfractisque ossibus urget.
<sili. puni. 5.302>	Vidit coniuncto miscens certamina campo
<sili. puni. 5.303>	Labentem socer, et lacrimae sub casside fusae
<sili. puni. 5.304>	Cum gemitu, rapidusque ruit; data foedera nuper
<sili. puni. 5.305>	Accendunt animos exspectatique nepotes.
<sili. puni. 5.306>	Iamque aderat clipeumque uiri atque immania membra
<sili. puni. 5.307>	Lustrabat uisu, propiorque a fronte coruscae
<sili. puni. 5.308>	Lux galeae saeuas paulum tardauerat iras.
<sili. puni. 5.309>	Haud secus e specula praeceps delatus opaca
<sili. puni. 5.310>	Subsidit campo, summissos contrahit artus,
<sili. puni. 5.311>	Cum uicina trucis conspexit cornua tauri,
<sili. puni. 5.312>	Quamuis longa fames stimulet, leo; nunc ferus alta
<sili. puni. 5.313>	Surgentes ceruice toros, nunc torua sub hirta
<sili. puni. 5.314>	Lumina miratur fronte ac iam signa mouentem
<sili. puni. 5.315>	Et sparsa pugnas meditantem spectat harena.
<sili. puni. 5.316>	Hic prior intorquens telum sic Appius infit:
<sili. puni. 5.317>	"Si qua tibi pietas, ictum ne desere foedus
<sili. puni. 5.318>	Et generum comitare, socer." per tegmina uelox
<sili. puni. 5.319>	Tunc aerisque moras laeuo stetit hasta lacerto.
<sili. puni. 5.320>	At contra non dicta Libys, sed feruidus hastam
<sili. puni. 5.321>	Perlibrat, magni donum memorabile fratris,
<sili. puni. 5.322>	Caeso quam uictor sub moenibus ille Sagunti
<sili. puni. 5.323>	Abstulerat Durio ac spectatae nobile pugnae
<sili. puni. 5.324>	Germano dederat portare in proelia pignus.
<sili. puni. 5.325>	Telum ingens perque arma uiri perque ora doloris
<sili. puni. 5.326>	Adiutum nisu letalem pertulit ictum,
<sili. puni. 5.327>	Exsanguesque uiri conantis uellere ferrum
<sili. puni. 5.328>	In uulnus cecidere manus. iacet aequore nomen
<sili. puni. 5.329>	Clarum Maeonio atque Italae pars magna ruinae
<sili. puni. 5.330>	Appius. intremuere lacus, corpusque refugit
<sili. puni. 5.331>	Contractis Thrasymennus aquis. telum ore cruento
<sili. puni. 5.332>	Exspirans premit atque admorsae immurmurat hastae.
<sili. puni. 5.333>	Nec fati melior Mamercus corpore toto
<sili. puni. 5.334>	Exsoluit poenas nulli non saucius hosti.
<sili. puni. 5.335>	Namque per aduersos, qua Lusitana ciebat
<sili. puni. 5.336>	Pugnas dira manus, raptum cum sanguine caesi
<sili. puni. 5.337>	Signiferi magna uexillum mole ferebat
<sili. puni. 5.338>	Et trepida infelix reuocabat signa suorum.
<sili. puni. 5.339>	Sed furiata cohors ausisque accensa superbis,
<sili. puni. 5.340>	Quodcumque ipsa manu gestabat missile, quicquid
<sili. puni. 5.341>	Praebebat tellus sparsis uix peruia telis,
<sili. puni. 5.342>	Iniecit pariter, pluresque in corpore nullum
<sili. puni. 5.343>	Inuenere locum perfossis ossibus hastae.
<sili. puni. 5.344>	Aduolat interea fraterni uulneris ira
<sili. puni. 5.345>	Turbatus Libyae ductor uisoque cruore,
<sili. puni. 5.346>	Num lateri cuspis, num toto pondere telum
<sili. puni. 5.347>	Sedisset, fratremque amens sociosque rogabat.
<sili. puni. 5.348>	Vtque metum leti procul et leuiora pauore
<sili. puni. 5.349>	Cognouit, proprio tectum gestamine praeceps
<sili. puni. 5.350>	Ex acie rapit et tutis a turbine pugnae
<sili. puni. 5.351>	Constituit castris. medicas hinc ocius artes
<sili. puni. 5.352>	Et senioris opem Synali uocat. unguere uulnus
<sili. puni. 5.353>	Herbarum hic sucis ferrumque e corpore cantu
<sili. puni. 5.354>	Exigere et somnum tacto misisse chelydro
<sili. puni. 5.355>	Anteibat cunctos, nomenque erat inde per urbes
<sili. puni. 5.356>	Perque Paraetoniae celebratum litora Syrtis.
<sili. puni. 5.357>	Ipse olim antiquo primum Garamanticus Hammon
<sili. puni. 5.358>	Scire pater dederat Synalo morsusque ferarum
<sili. puni. 5.359>	Telorumque graues ictus sedare medendo.
<sili. puni. 5.360>	Atque is deinde suo moriens caelestia dona
<sili. puni. 5.361>	Monstrauit nato, natusque heredis honori
<sili. puni. 5.362>	Tramisit patrias artes. quem deinde secutus
<sili. puni. 5.363>	Haud leuior fama Synalus Garamantica sollers
<sili. puni. 5.364>	Monstrata augebat studio multaque uetustum
<sili. puni. 5.365>	Hammonis comitem numerabat imagine patrem.
<sili. puni. 5.366>	Tum proauita ferens leni medicamina dextra
<sili. puni. 5.367>	Ocius intortos de more astrictus amictus
<sili. puni. 5.368>	Mulcebat lympha purgatum sanguine uulnus.
<sili. puni. 5.369>	At Mago exuuias secum caesique uolutans
<sili. puni. 5.370>	Hostis mente necem fraternas pectore curas
<sili. puni. 5.371>	Pellebat dictis et casum laude leuabat:
<sili. puni. 5.372>	"Parce metu, germane. meis medicamina nulla
<sili. puni. 5.373>	Aduersis maiora feres. iacet Appius hasta
<sili. puni. 5.374>	Ad manes pulsus nostra. si uita relinquat,
<sili. puni. 5.375>	Sat nobis actum est. sequar hostem laetus ad umbras."
<sili. puni. 5.376>	Quae dum turbatos auertunt aequore campi
<sili. puni. 5.377>	Ductores ualloque tenent, ex agmine Poenum
<sili. puni. 5.378>	Cedentem consul tumulo speculatus ab alto
<sili. puni. 5.379>	Atque atram belli castris se condere nubem
<sili. puni. 5.380>	Turbidus extemplo trepidantes milite maesto
<sili. puni. 5.381>	Inuadit cuneos subitoque pauore relaxat
<sili. puni. 5.382>	Iam rarescentes acies. tum uoce feroci
<sili. puni. 5.383>	Poscit equum ac mediae ruit in certamina uallis.
<sili. puni. 5.384>	Sic ubi torrentem crepitanti grandine nimbum
<sili. puni. 5.385>	Illidit terris molitus Iuppiter altas
<sili. puni. 5.386>	Fulmine nunc Alpes, nunc mixta Ceraunia caelo,
<sili. puni. 5.387>	Intremuere simul tellus et pontus et aether,
<sili. puni. 5.388>	Ipsaque commoto quatiuntur Tartara mundo.
<sili. puni. 5.389>	Incidit attonitis inopino turbine Poenis
<sili. puni. 5.390>	Haud secus improuisa lues, gelidusque sub ossa
<sili. puni. 5.391>	Peruasit miseris conspecti consulis horror.
<sili. puni. 5.392>	It medius ferroque ruens densissima latum
<sili. puni. 5.393>	Pandit iter. clamor uario discrimine uocum
<sili. puni. 5.394>	Fert belli rabiem ad superos et sidera pulsat,
<sili. puni. 5.395>	Ceu, pater Oceanus cum saeua Tethye Calpen
<sili. puni. 5.396>	Herculeam ferit atque exesa in uiscera montis
<sili. puni. 5.397>	Contortum pelagus latrantibus ingerit undis,
<sili. puni. 5.398>	Dant gemitum scopuli, fractasque in rupibus undas
<sili. puni. 5.399>	Audit Tartessos latis distermina terris,
<sili. puni. 5.400>	Audit non paruo diuisus gurgite Lixus.
<sili. puni. 5.401>	Ante omnes iaculo tacitas fallente per auras
<sili. puni. 5.402>	Occumbit Bogus, infaustum qui primus ad amnem
<sili. puni. 5.403>	Ticini rapidam in Rutulos contorserat hastam.
<sili. puni. 5.404>	Ille sibi longam Clotho turbamque nepotum
<sili. puni. 5.405>	Crediderat uanis deceptus in alite signis.
<sili. puni. 5.406>	Sed non augurio Parcarum impellere metas
<sili. puni. 5.407>	Concessum cuiquam. ruit inter tela cruentis
<sili. puni. 5.408>	Suspiciens oculis caelum superosque reposcit
<sili. puni. 5.409>	Tempora promissae media iam morte senectae.
<sili. puni. 5.410>	Nec Bagaso exsultare daturue impune relictum
<sili. puni. 5.411>	Consulis ante oculos uita spoliasse Libonem.
<sili. puni. 5.412>	Laurigeris decus illud auis nauaque iuuenta
<sili. puni. 5.413>	Florebat; sed Massylus succiderat ensis
<sili. puni. 5.414>	Pubescente caput mala, properoque uirentes
<sili. puni. 5.415>	Delerat leto bellator barbarus annos.
<sili. puni. 5.416>	Flaminium implorasse tamen iam morte suprema
<sili. puni. 5.417>	Haud frustra fuit. auulsa est nam protinus hosti
<sili. puni. 5.418>	Ore simul ceruix; iuuit punire feroci
<sili. puni. 5.419>	Victorem exemplo, monstratum reddere letum.
<sili. puni. 5.420>	Quis deus, o Musae, paribus tot funera uerbis
<sili. puni. 5.421>	Euoluat, tantisque umbris in carmine digna
<sili. puni. 5.422>	Quis lamenta ferat? certantes laude cadendi
<sili. puni. 5.423>	Primaeuos iuuenes mortisque in limine cruda
<sili. puni. 5.424>	Facta uirum et fixis rabiem sub pectore telis?
<sili. puni. 5.425>	Sternitur alternus uastis concursibus hostis,
<sili. puni. 5.426>	Nec spoliare uacat praedaeque aduertere mentem.
<sili. puni. 5.427>	Vrget amor caedum, clausis dum detinet hostem
<sili. puni. 5.428>	Fraternum castris uulnus, funditque ruitque
<sili. puni. 5.429>	Nunc iaculis, nunc ense, modo inter milia consul
<sili. puni. 5.430>	Bellantum conspectus equo, modo Marte feroci
<sili. puni. 5.431>	Ante aquilas et signa pedes. fluit impia riuis
<sili. puni. 5.432>	Sanguineis uallis, tumulique et concaua saxa
<sili. puni. 5.433>	Armorum sonitus flatusque imitantur equorum.
<sili. puni. 5.434>	Miscebat campum membrorum in proelia portans
<sili. puni. 5.435>	Celsius humano robur uisaque pauentes
<sili. puni. 5.436>	Mole gigantei uertebat corporis alas
<sili. puni. 5.437>	Othrys Marmarides. lati super agmen utrumque
<sili. puni. 5.438>	Ingens tollebant umeri caput, hirtaque toruae
<sili. puni. 5.439>	Frontis caesaries et crinibus aemula barba
<sili. puni. 5.440>	Vmbrabat rictus; squalore hinc hispida diro
<sili. puni. 5.441>	Et uillosa feris horrebant pectora saetis.
<sili. puni. 5.442>	Aspirare uiro propioremque addere Martem
<sili. puni. 5.443>	Haud ausum cuiquam. laxo ceu belua campo
<sili. puni. 5.444>	Incessebatur tutis ex agmine telis.
<sili. puni. 5.445>	Tandem uesanos palantum in terga ferenti
<sili. puni. 5.446>	Cum fremitu uultus tacita per nubila penna
<sili. puni. 5.447>	Intrauit toruum Gortynia lumen harundo
<sili. puni. 5.448>	Auertitque uirum. fugientis ad agmina consul
<sili. puni. 5.449>	Intorquet tergo iaculum, quod tegmine nudas
<sili. puni. 5.450>	Irrupit costas hirtoque a pectore primum
<sili. puni. 5.451>	Mucronem ostendit. rapidus conuellere temptat,
<sili. puni. 5.452>	Qua nasci ferrum fulgenti cuspide cernit,
<sili. puni. 5.453>	Donec abundanter defuso sanguine late
<sili. puni. 5.454>	Procubuit moriens et telum uulnere pressit.
<sili. puni. 5.455>	Spiritus exundans uicinum puluere moto
<sili. puni. 5.456>	Perflauit campum et nubem dispersit in auras.
<sili. puni. 5.457>	Nec minor interea tumulis siluisque fremebat
<sili. puni. 5.458>	Diuersis Mauors, uariaque per ardua pugna
<sili. puni. 5.459>	Et saxa et dumi rorantes caede nitebant.
<sili. puni. 5.460>	Exitium trepidis letique et stragis acerbae
<sili. puni. 5.461>	Causa Sychaeus erat. Murranum ille eminus hasta
<sili. puni. 5.462>	Perculerat, quo non alius, cum bella silerent,
<sili. puni. 5.463>	Dulcius Oeagrios pulsabat pectine neruos.
<sili. puni. 5.464>	Occubuit silua in magna patriosque sub ipso
<sili. puni. 5.465>	Quaesiuit montes leto ac felicia Baccho
<sili. puni. 5.466>	Aequana et Zephyro Surrentum molle salubri.
<sili. puni. 5.467>	Addiderat misero comitem pugnaeque ferocis
<sili. puni. 5.468>	Gaudebat tristi uictor nouitate Sychaeus.
<sili. puni. 5.469>	Palantes nam dum sequitur, peruaserat altam
<sili. puni. 5.470>	In siluam et priscae reclinis ab ictibus ulmi
<sili. puni. 5.471>	Terga tuebatur trunco frustraque relictos
<sili. puni. 5.472>	Tauranus comites suprema uoce ciebat.
<sili. puni. 5.473>	Transegit iuuenem ac perfossis incita membris
<sili. puni. 5.474>	Haesit in opposito cuspis Sidonia ligno.
<sili. puni. 5.475>	Quid uobis, quaenam ira deum, uel mente sinistra
<sili. puni. 5.476>	Quae sedit formido, uiri, qui Marte relicto
<sili. puni. 5.477>	Ramorum quaesistis opem? non aequus in artis
<sili. puni. 5.478>	Nimirum rebus suasor metus. arguit asper
<sili. puni. 5.479>	Exitus euentu praui consulta timoris.
<sili. puni. 5.480>	Annosa excelsos tendebat in aethera ramos
<sili. puni. 5.481>	Aesculus umbrosum magnas super ardua siluas
<sili. puni. 5.482>	Nubibus insertans altis caput instar, aperto
<sili. puni. 5.483>	Si staret campo, nemoris lateque tenebat
<sili. puni. 5.484>	Frondosi nigra tellurem roboris umbra.
<sili. puni. 5.485>	Par iuxta quercus longum molita per aeuum
<sili. puni. 5.486>	Vertice canenti proferre sub astra cacumen
<sili. puni. 5.487>	Diffusas patulo laxabat stipite frondes
<sili. puni. 5.488>	Vmbrabatque coma summi fastigia montis.
<sili. puni. 5.489>	Huc Hennaea cohors, Triquetris quam miserat oris
<sili. puni. 5.490>	Rex, Arethusa, tuus, defendere nescia morti
<sili. puni. 5.491>	Dedecus et mentem nimio mutata pauore
<sili. puni. 5.492>	Certatim sese tulit ascendensque uicissim
<sili. puni. 5.493>	Pressit nutantes incerto pondere ramos.
<sili. puni. 5.494>	Mox alius super atque alius consistere tuto
<sili. puni. 5.495>	Dum certant, pars excussi (nam fragmine putri
<sili. puni. 5.496>	Ramorum et senio male fida fefellerat arbor),
<sili. puni. 5.497>	Pars trepidi celso inter tela cacumine pendent.
<sili. puni. 5.498>	Turbatos una properans consumere peste
<sili. puni. 5.499>	Corripit aeratam iam dudum in bella bipennem
<sili. puni. 5.500>	Deposito clipeo mutatus tela Sychaeus.
<sili. puni. 5.501>	Incumbunt sociae dextrae, magnoque fragore
<sili. puni. 5.502>	Pulsa gemit crebris succumbens ictibus arbos.
<sili. puni. 5.503>	Fluctuat infelix concusso stipite turba,
<sili. puni. 5.504>	Ceu, Zephyrus quatit antiquos ubi flamine lucos,
<sili. puni. 5.505>	Fronde super tremuli uix tota cacuminis haerens
<sili. puni. 5.506>	Iactatur nido pariter nutante uolucris.
<sili. puni. 5.507>	Procubuit tandem multa deuicta securi
<sili. puni. 5.508>	Suffugium infelix miseris et inhospita quercus
<sili. puni. 5.509>	Elisitque uirum spatiosa membra ruina.
<sili. puni. 5.510>	Inde aliae cladum facies. contermina taedis
<sili. puni. 5.511>	Collucet rapidoque inuoluitur aesculus igni.
<sili. puni. 5.512>	Iamque inter frondes arenti robore gliscens
<sili. puni. 5.513>	Verticibus saeuis torquet Vulcanus anhelos
<sili. puni. 5.514>	Cum feruore globos flammarum et culmina torret.
<sili. puni. 5.515>	Nec tela interea cessant. semusta gementum
<sili. puni. 5.516>	Atque amplexa cadunt ardentes corpora ramos.
<sili. puni. 5.517>	Haec inter miseranda uirum certamina consul
<sili. puni. 5.518>	Ecce aderat uoluens iram exitiumque Sychaeo.
<sili. puni. 5.519>	At iuuenis dubio tantae discrimine pugnae
<sili. puni. 5.520>	Occupat euentum telo temptare priorem.
<sili. puni. 5.521>	Cui medio leuiter clipeo stetit aeris in ora
<sili. puni. 5.522>	Cuspis et oppositas uetita est tramittere crates.
<sili. puni. 5.523>	Sed non et consul misso concredere telo
<sili. puni. 5.524>	Fortunam optatae caedis parat ac latus ense
<sili. puni. 5.525>	Haurit, nec crudae tardarunt tegmina parmae.
<sili. puni. 5.526>	Labitur infelix atque appetit ore cruento
<sili. puni. 5.527>	Tellurem exspirans. tum diffundente per artus
<sili. puni. 5.528>	Frigore se Stygio manantem in uiscera mortem
<sili. puni. 5.529>	Accipit et longo componit lumina somno.
<sili. puni. 5.530>	Atque ea dum uariis permixtus tristia Mauors
<sili. puni. 5.531>	Casibus alternat, iam castris Mago relictis,
<sili. puni. 5.532>	Iam Libyae ductor properantia signa citato
<sili. puni. 5.533>	Raptabant cursu et cessata reponere auebant
<sili. puni. 5.534>	Tempora caede uirum ac multo pensare cruore.
<sili. puni. 5.535>	It globus intorquens nigranti turbine nubem
<sili. puni. 5.536>	Pulueris, et surgit sublatis campus harenis,
<sili. puni. 5.537>	Quaque ferens gressum flectit uestigia ductor,
<sili. puni. 5.538>	Vndanti circum tempestas acta procella
<sili. puni. 5.539>	Voluitur atque altos operit caligine montes.
<sili. puni. 5.540>	Occubuere femur Fontanus, Buta canorum
<sili. puni. 5.541>	Transfixi guttur, pressoque e uulnere cuspis
<sili. puni. 5.542>	Prospexit terga. hunc tristes luxere Fregellae
<sili. puni. 5.543>	Multiplicem proauis, hunc mater Anagnia fleuit.
<sili. puni. 5.544>	Haud dispar fortuna tibi, Laeuine, sed auso
<sili. puni. 5.545>	Non eadem; neque enim Tyrio concurrere regi
<sili. puni. 5.546>	Temptas, sed lectus par ad certamen Ithemon,
<sili. puni. 5.547>	Autololum moderator, erat; quem poplite caeso
<sili. puni. 5.548>	Dum spoliat, grauis immiti cum turbine costas
<sili. puni. 5.549>	Fraxinus irrumpit, collapsaque membra sub ictu
<sili. puni. 5.550>	Hoste super fuso subita cecidere ruina.
<sili. puni. 5.551>	Nec Sidicina cohors defit. Viriasius armat
<sili. puni. 5.552>	Mille uiros, nulli uictus uel ponere castra
<sili. puni. 5.553>	Vel iunxisse ratem duroque resoluere muros
<sili. puni. 5.554>	Ariete et in turrim subitos immittere pontes.
<sili. puni. 5.555>	Quem postquam Libyae ductor uirtute feroci
<sili. puni. 5.556>	Exsultare uidet (namque illi uulnere praeceps
<sili. puni. 5.557>	Terga dabat leuibus diffisus Arauricus armis)
<sili. puni. 5.558>	Acrius hoc, pulchro Mauorte accensus in iram
<sili. puni. 5.559>	Et dignum sese ratus in certamina saeuo
<sili. puni. 5.560>	Comminus ire uiro, referenti e corpore telum
<sili. puni. 5.561>	Aduolat et fodiens pectus: "laudande laborum,
<sili. puni. 5.562>	Quisquis es, haud alia decuit te occumbere dextra.
<sili. puni. 5.563>	Ad manes leti perfer decus. Itala gentis
<sili. puni. 5.564>	Ni tibi origo foret, uita donatus abires."
<sili. puni. 5.565>	Hinc Fadum petit et ueterem bellare Labicum,
<sili. puni. 5.566>	Cui Siculis quondam terris congressus Hamilcar
<sili. puni. 5.567>	Clarum spectato dederat certamine nomen.
<sili. puni. 5.568>	Immemor annorum seniumque oblitus in arma
<sili. puni. 5.569>	Ille quidem cruda mente et uiridissimus irae
<sili. puni. 5.570>	Ibat, sed uani frigentem in Marte senectam
<sili. puni. 5.571>	Prodebant ictus; stipula crepitabat inani
<sili. puni. 5.572>	Ignis iners cassamque dabat sine robore flamma
<sili. puni. 5.573>	Quae postquam accepit patrio monstrante superbum
<sili. puni. 5.574>	Armigero Poenum ductor, "certamina primae
<sili. puni. 5.575>	Hic lue nunc" inquit "pugnae; te notus Hamilcar
<sili. puni. 5.576>	Hac trahit ad manes dextra." tum librat ab aure
<sili. puni. 5.577>	Intorquens iaculum et uersantem in uulnere sese
<sili. puni. 5.578>	Transigit. extracta foedauit cuspide sanguis
<sili. puni. 5.579>	Canitiem et longos finiuit morte labores.
<sili. puni. 5.580>	Nec minus Herminium primis obtruncat in armis,
<sili. puni. 5.581>	Assuetum, Thrasymenne, tuos praedantibus hamis
<sili. puni. 5.582>	Exhaurire lacus patriaeque alimenta senectae
<sili. puni. 5.583>	Ducere suspenso per stagna iacentia lino.
<sili. puni. 5.584>	Interea exanimum maesti super arma Sychaeum
<sili. puni. 5.585>	Portabant Poeni corpusque in castra ferebant.
<sili. puni. 5.586>	Quos ubi conspexit tristi clamore ruentes
<sili. puni. 5.587>	Ductor, praesago percussus pectora luctu
<sili. puni. 5.588>	"Quinam" inquit "dolor, o socii, quemue ira deorum
<sili. puni. 5.589>	Eripuit nobis? num te dulcedine laudis
<sili. puni. 5.590>	Flagrantem et nimio primi Mauortis amore
<sili. puni. 5.591>	Atra, Sychaee, dies properato funere carpsit?"
<sili. puni. 5.592>	Vtque dato gemitu lacrimae assensere ferentum
<sili. puni. 5.593>	Et dictus pariter caedis maerentibus auctor
<sili. puni. 5.594>	"Cerno" ait "aduerso pulchrum sub pectore uulnus
<sili. puni. 5.595>	Cuspidis Iliacae. dignus Carthagine, dignus
<sili. puni. 5.596>	Hasdrubale ad manes ibis, nec te optima mater
<sili. puni. 5.597>	Dissimilem lugebit auis, Stygiaue sub umbra
<sili. puni. 5.598>	Degenerem cernens noster uitabit Hamilcar.
<sili. puni. 5.599>	At mihi Flaminius, tam maesti causa doloris,
<sili. puni. 5.600>	Morte sua minuat luctus. haec pompa sequetur
<sili. puni. 5.601>	Exsequias, seroque emptum uolet impia Roma,
<sili. puni. 5.602>	Non uiolasse mei corpus mucrone Sychaei."
<sili. puni. 5.603>	Sic memorans torquet fumantem ex ore uaporem,
<sili. puni. 5.604>	Iraque anhelatum proturbat pectore murmur,
<sili. puni. 5.605>	Vt multo accensis feruore exuberat undis,
<sili. puni. 5.606>	Clausus ubi exusto liquor indignatur aeno.
<sili. puni. 5.607>	Tum praeceps ruit in medios solumque fatigat
<sili. puni. 5.608>	Flaminium incessens. nec dicto segnius ille
<sili. puni. 5.609>	Bella capessebat, propiorque insurgere Mauors
<sili. puni. 5.610>	Coeperat, et campo iunctus iam stabat uterque,
<sili. puni. 5.611>	Cum subitus per saxa fragor, motique repente,
<sili. puni. 5.612>	Horrendum, colles et summa cacumina totis
<sili. puni. 5.613>	Intremuere iugis. nutant in uertice siluae
<sili. puni. 5.614>	Pinifero, fractaeque ruunt super agmina rupes.
<sili. puni. 5.615>	Immugit penitus conuulsis ima cauernis
<sili. puni. 5.616>	Dissiliens tellus nec paruos rumpit hiatus,
<sili. puni. 5.617>	Atque umbras late Stygias immensa uorago
<sili. puni. 5.618>	Faucibus ostendit patulis, manesque profundi
<sili. puni. 5.619>	Antiquum expauere diem. lacus ater in altos
<sili. puni. 5.620>	Sublatus montes et sede excussus auita
<sili. puni. 5.621>	Lauit Tyrrhenas ignota aspergine siluas.
<sili. puni. 5.622>	Iamque eadem populos magnorumque oppida regum
<sili. puni. 5.623>	Tempestas et dira lues strauitque tulitque.
<sili. puni. 5.624>	Ac super haec reflui pugnarunt montibus amnes,
<sili. puni. 5.625>	Et retro fluctus torsit mare. monte relicto
<sili. puni. 5.626>	Appenninicolae fugere ad litora Fauni.
<sili. puni. 5.627>	Pugnabat tamen (heu belli uecordia!) miles
<sili. puni. 5.628>	Iactatus titubante solo tremebundaque tela
<sili. puni. 5.629>	Subducta tellure ruens torquebat in hostem,
<sili. puni. 5.630>	Donec pulsa uagos cursus ad litora uertit
<sili. puni. 5.631>	Mentis inops stagnisque illata est Daunia pubes.
<sili. puni. 5.632>	Quis consul terga increpitans (nam turbine motae
<sili. puni. 5.633>	Ablatus terrae inciderat): "quid deinde, quid, oro,
<sili. puni. 5.634>	Restat, io, profugis? uos en ad moenia Romae
<sili. puni. 5.635>	Ducitis Hannibalem, uos in Tarpeia Tonantis
<sili. puni. 5.636>	Tecta faces ferrumque datis. sta, miles, et acres
<sili. puni. 5.637>	Disce ex me pugnas, uel si pugnare negatum,
<sili. puni. 5.638>	Disce mori. dabit exemplum non uile futuris
<sili. puni. 5.639>	Flaminius; ne terga Libys, ne Cantaber umquam
<sili. puni. 5.640>	Consulis aspiciat. solus, si tanta libido
<sili. puni. 5.641>	Est uobis rabiesque fugae, tela omnia solus
<sili. puni. 5.642>	Pectore consumo et moriens fugiente per auras
<sili. puni. 5.643>	Hac anima uestras reuocabo ad proelia dextras."
<sili. puni. 5.644>	Dumque ea commemorat densosque obit obuius hostes
<sili. puni. 5.645>	Aduolat ora ferus mentemque Ducarius. acri
<sili. puni. 5.646>	Nomen erat gentile uiro, fusisque cateruis
<sili. puni. 5.647>	Boiorum quondam patriis antiqua gerebat
<sili. puni. 5.648>	Vulnera barbaricae mentis noscensque superbi
<sili. puni. 5.649>	Victoris uultus "tune" inquit "maximus ille
<sili. puni. 5.650>	Boiorum terror? libet hoc cognoscere telo,
<sili. puni. 5.651>	Corporis an tanti manet de uulnere sanguis.
<sili. puni. 5.652>	Nec uos paeniteat, populares, fortibus umbris
<sili. puni. 5.653>	Hoc mactare caput. nostros hic curribus egit
<sili. puni. 5.654>	Insistens uictos alta ad Capitolia patres.
<sili. puni. 5.655>	Vltrix hora uocat." pariter tunc undique fusis
<sili. puni. 5.656>	Obruitur telis nimboque ruente per auras
<sili. puni. 5.657>	Contectus nulli dextra iactare relinquit
<sili. puni. 5.658>	Flaminium cecidisse sua. nec pugna perempto
<sili. puni. 5.659>	Vlterior ductore fuit. namque agmine denso
<sili. puni. 5.660>	Primores iuuenum laeua ad discrimina Martis
<sili. puni. 5.661>	Infensi superis dextrisque et cernere Poenum
<sili. puni. 5.662>	Victorem plus morte rati super ocius omnes
<sili. puni. 5.663>	Membra ducis stratosque artus certamine magno
<sili. puni. 5.664>	Telaque corporaque et non fausto Marte cruentas
<sili. puni. 5.665>	Iniecere manus. sic densi caedis aceruo
<sili. puni. 5.666>	Ceu tumulo texere uirum. tum strage per undas
<sili. puni. 5.667>	Per siluas sparsa perque altam sanguine uallem
<sili. puni. 5.668>	In medias fratre inuectus comitante cateruas
<sili. puni. 5.669>	Caesorum iuuenum Poenus "quae uulnera cernis!
<sili. puni. 5.670>	Quas mortes!" inquit "premit omnis dextera ferrum,
<sili. puni. 5.671>	Armatusque iacet seruans certamina miles.
<sili. puni. 5.672>	Hos, en, hos obitus nostrae spectate cohortes!
<sili. puni. 5.673>	Fronte minae durant, et stant in uultibus irae.
<sili. puni. 5.674>	Et uereor, ne, quae tanta creat indole tellus
<sili. puni. 5.675>	Magnanimos fecunda uiros, huic fata dicarint
<sili. puni. 5.676>	Imperium, atque ipsis deuincat cladibus orbem."
<sili. puni. 5.677>	Sic fatus cessit nocti, finemque dedere
<sili. puni. 5.678>	Caedibus infusae subducto sole tenebrae.
<sili. puni. 6.1>	Iam, Tartessiaco quos soluerat aequore Titan
<sili. puni. 6.2>	In noctem diffusus, equos iungebat Eois
<sili. puni. 6.3>	Litoribus, primique nouo Phaethonte retecti
<sili. puni. 6.4>	Seres lanigeris repetebant uellera lucis,
<sili. puni. 6.5>	Et foeda ante oculos strages propiusque patebat
<sili. puni. 6.6>	Insani Mauortis opus: simul arma uirique
<sili. puni. 6.7>	Ac mixtus sonipes dextraeque in uulnere caesi
<sili. puni. 6.8>	Haerentes hostis, passim clipeique iubaeque
<sili. puni. 6.9>	Atque artus trunci capitum fractusque iacebat
<sili. puni. 6.10>	Ossibus in duris ensis. nec cernere derat
<sili. puni. 6.11>	Frustra seminecum quaerentia lumina caelum.
<sili. puni. 6.12>	Tum spumans sanie lacus et fluitantia summo
<sili. puni. 6.13>	Aeternum tumulis orbata cadauera ponto.
<sili. puni. 6.14>	Nec tamen aduersis ruerat tota Itala uirtus.
<sili. puni. 6.15>	Bruttius ingenti miserandae caedis aceruo
<sili. puni. 6.16>	Non aequum ostentans confosso corpore Martem
<sili. puni. 6.17>	Extulerat uix triste caput truncosque trahebat
<sili. puni. 6.18>	Per stragem neruis interlabentibus artus,
<sili. puni. 6.19>	Tenuis opum, non patre nitens linguaue, sed asper
<sili. puni. 6.20>	Ense, nec e Volsca quisquam uir gente redemit
<sili. puni. 6.21>	Plus aeui nece magnanima. puer addere sese
<sili. puni. 6.22>	Pubescente gena castris optarat et acri
<sili. puni. 6.23>	Flaminio spectatus erat, cum Celtica uictor
<sili. puni. 6.24>	Obrueret bello diuis melioribus arua.
<sili. puni. 6.25>	Inde honor ac sacrae custodia Marte sub omni
<sili. puni. 6.26>	Alitis; hinc causam nutriuit gloria leti.
<sili. puni. 6.27>	Namque necis certus, captae prohibere nequiret
<sili. puni. 6.28>	Cum Poenos aquilae, postquam subsidere fata
<sili. puni. 6.29>	Viderat et magna pugnam inclinare ruina,
<sili. puni. 6.30>	Occulere interdum et terrae mandare parabat.
<sili. puni. 6.31>	Sed subitis uictus telis labentia membra
<sili. puni. 6.32>	Prostrauit super atque iniecta morte tegebat.
<sili. puni. 6.33>	Verum ubi lux nocte e Stygia miseroque sopore
<sili. puni. 6.34>	Reddita, uicini de strage cadaueris hasta
<sili. puni. 6.35>	Erigitur soloque uigens conamine late
<sili. puni. 6.36>	Stagnantem caede et facilem discedere terram
<sili. puni. 6.37>	Ense fodit clausamque aquilae infelicis adorans
<sili. puni. 6.38>	Effigiem palmis languentibus aequat harenas.
<sili. puni. 6.39>	Supremus fessi tenuis tum cessit in auras
<sili. puni. 6.40>	Halitus et magnam misit sub Tartara mentem.
<sili. puni. 6.41>	Iuxta cernere erat meritae sibi poscere carmen
<sili. puni. 6.42>	Virtutis sacram rabiem. Laeuinus, ab alto
<sili. puni. 6.43>	Priuerno, uitis Latiae praesignis honore,
<sili. puni. 6.44>	Exanimum Nasamona Tyren super ipse iacebat
<sili. puni. 6.45>	Exanimis. non hasta uiro, non ensis; in artis
<sili. puni. 6.46>	Abstulerat fors arma. tamen certamine nudo
<sili. puni. 6.47>	Inuenit Marti telum dolor: ore cruento
<sili. puni. 6.48>	Pugnatum, ferrique uicem dens praebuit irae.
<sili. puni. 6.49>	Iam lacerae nares foedataque lumina morsu,
<sili. puni. 6.50>	Iam truncum raptis caput auribus, ipsaque diris
<sili. puni. 6.51>	Frons depasta modis, et sanguine abundat hiatus.
<sili. puni. 6.52>	Nec satias, donec mandentia linqueret ora
<sili. puni. 6.53>	Spiritus et plenos rictus mors atra teneret.
<sili. puni. 6.54>	Talia dum praebet tristis miracula uirtus,
<sili. puni. 6.55>	Diuerso interea fugientes saucia turba
<sili. puni. 6.56>	Iactantur casu siluisque per auia caecis
<sili. puni. 6.57>	Ablati furtim multo cum uulnere solos
<sili. puni. 6.58>	Per noctem metantur agros. sonus omnis et aura
<sili. puni. 6.59>	Exterrent pennaque leui commota uolucris.
<sili. puni. 6.60>	Non sopor aut menti requies. agit asper acerba
<sili. puni. 6.61>	Nunc Mago attonitos, nunc arduus Hannibal hasta.
<sili. puni. 6.62>	Serranus, clarum nomen, tua, Regule, proles,
<sili. puni. 6.63>	Qui, longum semper fama gliscente per aeuum,
<sili. puni. 6.64>	Infidis seruasse fidem memorabere Poenis,
<sili. puni. 6.65>	Flore nitens primo patriis heu Punica bella
<sili. puni. 6.66>	Auspiciis ingressus erat miseramque parentem
<sili. puni. 6.67>	Et dulces tristi repetebat sorte penates
<sili. puni. 6.68>	Saucius. haud illi comitum super ullus et atris
<sili. puni. 6.69>	Vulneribus qui ferret opem. per deuia fractae
<sili. puni. 6.70>	Innitens hastae furtoque ereptus opacae
<sili. puni. 6.71>	Noctis iter tacitum Perusina ferebat in arua.
<sili. puni. 6.72>	Hic fessus parui, quaecumque ibi fata darentur,
<sili. puni. 6.73>	Limina pulsabat tecti, cum membra cubili
<sili. puni. 6.74>	Euoluens non tarda Marus (uetus ille parentis
<sili. puni. 6.75>	Miles et haud surda tractarat proelia fama)
<sili. puni. 6.76>	Procedit renouata focis et paupere Vesta
<sili. puni. 6.77>	Lumina praetendens. utque ora agnouit et aegrum
<sili. puni. 6.78>	Vulneribus duris ac, lamentabile uisu,
<sili. puni. 6.79>	Lapsantes fultum truncata cuspide gressus,
<sili. puni. 6.80>	Funesti rumore mali iam saucius aures:
<sili. puni. 6.81>	Quod scelus, o nimius uitae nimiumque ferendis
<sili. puni. 6.82>	Aduersis genitus cerno? te, maxime, uidi,
<sili. puni. 6.83>	Ductorum, cum captiuo Carthaginis arcem
<sili. puni. 6.84>	Terreres uultu, crimen culpamque Tonantis,
<sili. puni. 6.85>	Occidere atque hausi, quem non Sidonia tecta
<sili. puni. 6.86>	Expulerint euersa meo de corde, dolorem.
<sili. puni. 6.87>	Estis ubi en iterum, superi? dat pectora ferro
<sili. puni. 6.88>	Regulus, ac stirpem tantae periura recidit
<sili. puni. 6.89>	Surgentem Carthago domus." inde aegra reponit
<sili. puni. 6.90>	Membra toro nec ferre rudis medicamina (quippe
<sili. puni. 6.91>	Callebat bellis) nunc purgat uulnera lympha,
<sili. puni. 6.92>	Nunc mulcet sucis. ligat inde ac uellera molli
<sili. puni. 6.93>	Circumdat tactu et torpentes mitigat artus.
<sili. puni. 6.94>	Exin cura seni tristem depellere fesso
<sili. puni. 6.95>	Ore sitim et parca uires accersere mensa.
<sili. puni. 6.96>	Quae postquam properata, sopor sua munera tandem
<sili. puni. 6.97>	Applicat et mitem fundit per membra quietem.
<sili. puni. 6.98>	Necdum exorta dies, Marus instat uulneris aestus
<sili. puni. 6.99>	Expertis medicare modis gratumque teporem
<sili. puni. 6.100>	Exutus senium trepida pietate ministrat.
<sili. puni. 6.101>	Hic iuuenis maestos tollens ad sidera uultus
<sili. puni. 6.102>	Cum gemitu lacrimisque simul "si culmina nondum
<sili. puni. 6.103>	Tarpeia exosus damnasti sceptra Quirini,
<sili. puni. 6.104>	Extremas Italum res Ausoniamque ruentem
<sili. puni. 6.105>	Aspice" ait "genitor, tandemque aduerte procellis
<sili. puni. 6.106>	Aequos Iliacis oculos. amisimus Alpes,
<sili. puni. 6.107>	Nec deinde aduersis modus est: Ticinus et ater
<sili. puni. 6.108>	Stragibus Eridanus tuque insignite tropaeis
<sili. puni. 6.109>	Sidoniis Trebia et tellus lacrimabilis Arni
<sili. puni. 6.110>	Sed quid ego haec? grauior quanto uis ecce malorum!
<sili. puni. 6.111>	Vidi crescentes Thrasymenni caedibus undas
<sili. puni. 6.112>	Prostrataque uirum mole, inter tela cadentem
<sili. puni. 6.113>	Vidi Flaminium. testor, mea numina, manes
<sili. puni. 6.114>	Dignam me poenae tum nobilitate paternae
<sili. puni. 6.115>	Strage hostis quaesisse necem, ni tristia letum
<sili. puni. 6.116>	Vt quondam patri nobis quoque fata negassent."
<sili. puni. 6.117>	Cetera acerbantem questu lenire laborans
<sili. puni. 6.118>	Effatur senior: "patrio, fortissime, ritu,
<sili. puni. 6.119>	Quicquid adest duri et rerum inclinata feramus.
<sili. puni. 6.120>	Talis lege deum cliuoso tramite uitae
<sili. puni. 6.121>	Per uarios praeceps casus rota uoluitur aeui.
<sili. puni. 6.122>	Sat tibi, sat magna et totum uulgata per orbem
<sili. puni. 6.123>	Stant documenta domus: sacer ille et numine nullo
<sili. puni. 6.124>	Inferior tuus ille parens decora alta parauit
<sili. puni. 6.125>	Restando aduersis nec uirtutem exuit ullam,
<sili. puni. 6.126>	Ante reluctantes liquit quam spiritus artus.
<sili. puni. 6.127>	Vix puerile mihi tempus confecerat aetas,
<sili. puni. 6.128>	Cum primo malas signabat Regulus aeuo.
<sili. puni. 6.129>	Accessi comes, atque omnes sociauimus annos,
<sili. puni. 6.130>	Donec dis Italae uisum est exstinguere lumen
<sili. puni. 6.131>	Gentis, in egregio cuius sibi pectore sedem
<sili. puni. 6.132>	Ceperat alma Fides mentemque amplexa tenebat.
<sili. puni. 6.133>	Ille ensem nobis magnorum hunc instar honorum
<sili. puni. 6.134>	Virtutisque ergo dedit et, sordentia fumo
<sili. puni. 6.135>	Quae cernis nunc, frena; sed est argenteus ollis
<sili. puni. 6.136>	Fulgor. nec cuiquam Marus est post talia dona
<sili. puni. 6.137>	Non praelatus eques. uerum superauit honores
<sili. puni. 6.138>	Omnes hasta meos. cui me libare Lyaei
<sili. puni. 6.139>	Quod cernis latices, dignum cognoscere causam.
<sili. puni. 6.140>	Turbidus arentes lento pede sulcat harenas
<sili. puni. 6.141>	Bagrada, non ullo Libycis in finibus amne
<sili. puni. 6.142>	Victus limosas extendere latius undas
<sili. puni. 6.143>	Et stagnante uado patulos inuoluere campos.
<sili. puni. 6.144>	Hic studio laticum, quorum est haud prodiga tellus,
<sili. puni. 6.145>	Per ripas laeti saeuis consedimus aruis.
<sili. puni. 6.146>	Lucus iners iuxta Stygium pallentibus umbris
<sili. puni. 6.147>	Seruabat sine sole nemus, crassusque per auras
<sili. puni. 6.148>	Halitus erumpens taetrum exspirabat odorem.
<sili. puni. 6.149>	Intus dira domus curuoque immanis in antro
<sili. puni. 6.150>	Sub terras specus et tristes sine luce tenebrae.
<sili. puni. 6.151>	Horror mente redit. monstrum exitiabile et ira
<sili. puni. 6.152>	Telluris genitum, cui par uix uiderit aetas
<sili. puni. 6.153>	Vlla uirum, serpens centum porrectus in ulnas
<sili. puni. 6.154>	Letalem ripam et lucos habitabat Auernos.
<sili. puni. 6.155>	Ingluuiem immensi uentris grauidamque uenenis
<sili. puni. 6.156>	Aluum deprensi satiabant fonte leones
<sili. puni. 6.157>	Aut acta ad fluuium torrenti lampade solis
<sili. puni. 6.158>	Armenta et tractae foeda grauitate per auras
<sili. puni. 6.159>	Ac tabe afflatus uolucres. semesa iacebant
<sili. puni. 6.160>	Ossa solo, informi dape quae repletus et asper
<sili. puni. 6.161>	Vastatis gregibus nigro ructarat in antro.
<sili. puni. 6.162>	Isque ubi feruenti concepta incendia ab aestu
<sili. puni. 6.163>	Gurgite mulcebat rapido et spumantibus undis,
<sili. puni. 6.164>	Nondum etiam toto demersus corpore in amnem
<sili. puni. 6.165>	Iam caput aduersae ponebat margine ripae.
<sili. puni. 6.166>	Imprudens tantae pestis gradiebar Aquino
<sili. puni. 6.167>	Appenninicola atque Vmbro comitatus Auente.
<sili. puni. 6.168>	Scire nemus pacemque loci explorare libebat.
<sili. puni. 6.169>	Iamque propinquantum tacitus penetrauit in artus
<sili. puni. 6.170>	Horror et occulto riguerunt frigore membra.
<sili. puni. 6.171>	Intramus tamen et Nymphas numenque precamur
<sili. puni. 6.172>	Gurgitis ignoti trepidosque et multa pauentes
<sili. puni. 6.173>	Arcano gressus audemus credere luco.
<sili. puni. 6.174>	Ecce e uestibulo primisque e faucibus antri
<sili. puni. 6.175>	Tartareus turbo atque insano saeuior Euro
<sili. puni. 6.176>	Spiritus erumpit, uastoque e gutture fusa
<sili. puni. 6.177>	Tempestas oritur mixtam stridore procellam
<sili. puni. 6.178>	Cerbereo torquens. pauefacti clade uicissim
<sili. puni. 6.179>	Aspicimus. resonare solum tellusque moueri
<sili. puni. 6.180>	Atque antrum ruere et uisi procedere manes.
<sili. puni. 6.181>	Quantis armati caelum petiere Gigantes
<sili. puni. 6.182>	Anguibus, aut quantus Lernae lassauit in undis
<sili. puni. 6.183>	Amphitryoniaden serpens, qualisque comantes
<sili. puni. 6.184>	Auro seruauit ramos Iunonius anguis,
<sili. puni. 6.185>	Tantus disiecta tellure sub astra coruscum
<sili. puni. 6.186>	Extulit adsurgens caput atque in nubila primam
<sili. puni. 6.187>	Dispersit saniem et caelum foedauit hiatu.
<sili. puni. 6.188>	Diffugimus tenuemque metu conamur anheli
<sili. puni. 6.189>	Tollere clamorem; frustra, nam sibila totum
<sili. puni. 6.190>	Implebant nemus, ac subita formidine caecus
<sili. puni. 6.191>	Et facti damnandus Auens (sed fata trahebant)
<sili. puni. 6.192>	Antiquae quercus ingenti robore sese
<sili. puni. 6.193>	Occulit, infandum si posset fallere monstrum
<sili. puni. 6.194>	Vix egomet credo: spiris ingentibus arte
<sili. puni. 6.195>	Arboris astrinxit molem penitusque reuulsam
<sili. puni. 6.196>	Euertit fundo et radicibus eruit imis.
<sili. puni. 6.197>	Tum trepidum ac socios extrema uoce cientem
<sili. puni. 6.198>	Corripit atque haustu sorbens et faucibus atris
<sili. puni. 6.199>	(Vidi respiciens) obscena condidit aluo.
<sili. puni. 6.200>	Infelix fluuio sese et torrentibus undis
<sili. puni. 6.201>	Crediderat celerique fuga iam nabat Aquinus.
<sili. puni. 6.202>	Hunc medio inuasit fluctu ripaeque relatos
<sili. puni. 6.203>	(Heu genus infandum leti!) depascitur artus.
<sili. puni. 6.204>	Sic dirum nobis et lamentabile monstrum
<sili. puni. 6.205>	Effugisse datur. quantum mens aegra sinebat,
<sili. puni. 6.206>	Appropero gressum et ductori singula pando.
<sili. puni. 6.207>	Ingemuit casus iuuenum miseratus acerbos,
<sili. puni. 6.208>	Vtque erat in pugnas et Martem et proelia et hostem
<sili. puni. 6.209>	Igneus et magna audendi flagrabat amore,
<sili. puni. 6.210>	Ocius arma rapi et spectatum Marte sub omni
<sili. puni. 6.211>	Ire iubet campis equitem. ruit ipse citatum
<sili. puni. 6.212>	Quadrupedem planta fodiens, scutataque raptim
<sili. puni. 6.213>	Consequitur iusso manus et muralia portat
<sili. puni. 6.214>	Ballistas tormenta graues suetamque mouere
<sili. puni. 6.215>	Excelsas turres immensae cuspidis hastam.
<sili. puni. 6.216>	Iamque ubi feralem strepitu circumtonat aulam
<sili. puni. 6.217>	Cornea gramineum persultans ungula campum,
<sili. puni. 6.218>	Percitus hinnitu serpens euoluitur antro
<sili. puni. 6.219>	Et Stygios aestus fumanti exsibilat ore.
<sili. puni. 6.220>	Terribilis gemino de lumine fulgurat ignis.
<sili. puni. 6.221>	At nemus arrectae et procera cacumina saltus
<sili. puni. 6.222>	Exsuperant cristae. trifido uibrata per auras
<sili. puni. 6.223>	Lingua micat motu atque adsultans aethera lambit.
<sili. puni. 6.224>	Vt uero strepuere tubae, conterritus alte
<sili. puni. 6.225>	Immensum attollit corpus tergoque residens
<sili. puni. 6.226>	Cetera sinuatis glomerat sub pectore gyris.
<sili. puni. 6.227>	Dira dehinc in bella ruit rapideque resoluens
<sili. puni. 6.228>	Contortos orbes derecto corpore totam
<sili. puni. 6.229>	Extendit molem subitoque propinquus in ora
<sili. puni. 6.230>	Lato distantum spatio uenit. omnis anhelat
<sili. puni. 6.231>	Attonitus serpentis equus, frenoque teneri
<sili. puni. 6.232>	Impatiens crebros exspirat naribus ignes.
<sili. puni. 6.233>	Arduus ille subit. tumidis ceruicibus altum
<sili. puni. 6.234>	Nutat utroque caput. trepidos inde incitus ira
<sili. puni. 6.235>	Nunc sublime rapit, nunc uasto pondere gaudet
<sili. puni. 6.236>	Elisisse premens. tunc fractis ossibus atram
<sili. puni. 6.237>	Absorbet saniem et tabo manante per ora
<sili. puni. 6.238>	Mutat hians hostem semesaque membra relinquit.
<sili. puni. 6.239>	Cedebant iam signa retro, uictorque cateruas
<sili. puni. 6.240>	Longius auectas afflatus peste premebat,
<sili. puni. 6.241>	Cum ductor propere reuocatam in proelia turmam
<sili. puni. 6.242>	Vocibus impellens: "serpentine Itala pubes
<sili. puni. 6.243>	Terga damus Libycisque parem non esse fatemur
<sili. puni. 6.244>	Anguibus Ausoniam? si debellauit inertes
<sili. puni. 6.245>	Halitus ac uiso mens aegra effluxit hiatu,
<sili. puni. 6.246>	Ibo alacer solusque manus componere monstro
<sili. puni. 6.247>	Sufficiam." clamans haec atque interritus hastam
<sili. puni. 6.248>	Fulmineo uolucrem torquet per inane lacerto.
<sili. puni. 6.249>	Venit in aduersam non uano turbine frontem
<sili. puni. 6.250>	Cuspis et, haud paulum uires adiuta ruentis
<sili. puni. 6.251>	Contra ardore ferae capiti tremebunda resedit.
<sili. puni. 6.252>	Clamor ad astra datur, uocesque repente profusae
<sili. puni. 6.253>	Aetherias adiere domos. furit ilicet ira
<sili. puni. 6.254>	Terrigena impatiens dare terga nouusque dolori
<sili. puni. 6.255>	Et chalybem longo tum primum passus in aeuo.
<sili. puni. 6.256>	Nec frustra rapidi stimulante dolore fuisset
<sili. puni. 6.257>	Impetus, ablato ni Regulus arte regendi
<sili. puni. 6.258>	Instantem elusisset equo rursusque secutum
<sili. puni. 6.259>	Cornipedis gyros flexi curuamine tergi
<sili. puni. 6.260>	Detortis laeua celer effugisset habenis.
<sili. puni. 6.261>	At non spectator Marus inter talia segni
<sili. puni. 6.262>	Torpebat dextra. mea tanto in corpore monstri
<sili. puni. 6.263>	Hasta secunda fuit. iamiamque extrema trisulca
<sili. puni. 6.264>	Lambebat lingua fessi certamine terga
<sili. puni. 6.265>	Quadrupedis; torsi telum atque urgentia uelox
<sili. puni. 6.266>	In memet saeui serpentis proelia uerto.
<sili. puni. 6.267>	Hinc imitata cohors certatim spicula dextris
<sili. puni. 6.268>	Congerit alternasque ferum diducit in iras,
<sili. puni. 6.269>	Donec murali ballista coercuit ictu.
<sili. puni. 6.270>	Tum fractus demum uires; nec iam amplius aegra
<sili. puni. 6.271>	Consuetum ad nisus spina praestante rigorem
<sili. puni. 6.272>	Vt solitum in nubes tollit caput. acrius instat,
<sili. puni. 6.273>	Iamque aluo penitus demersa falarica sedit,
<sili. puni. 6.274>	Et geminum uolucres lumen rapuere sagittae.
<sili. puni. 6.275>	Iam patulis uasto sub uulnere faucibus ater
<sili. puni. 6.276>	Tabificam exspirat saniem specus. ultima iamque
<sili. puni. 6.277>	Ingestis cauda et iaculis et pondere conti
<sili. puni. 6.278>	Haeret humi; lassoque tamen minitatur hiatu,
<sili. puni. 6.279>	Donec tormentis stridens magnoque fragore
<sili. puni. 6.280>	Discussit trabs acta caput, longoque resoluens
<sili. puni. 6.281>	Aggere se ripae tandem exhalauit in auras
<sili. puni. 6.282>	Liuentem nebulam fugientis ab ore ueneni.
<sili. puni. 6.283>	Erupit tristi fluuio mugitus et imis
<sili. puni. 6.284>	Murmura fusa uadis, subitoque et lucus et antrum
<sili. puni. 6.285>	Et resonae siluis ulularunt flebile ripae.
<sili. puni. 6.286>	Heu quantis luimus mox tristia proelia damnis,
<sili. puni. 6.287>	Quantaque supplicia et quales exhausimus iras!
<sili. puni. 6.288>	Nec tacuere pii uates famulumque sororum
<sili. puni. 6.289>	Naiadum, tepida quas Bagrada nutrit in unda,
<sili. puni. 6.290>	Nos uiolasse manu seris monuere periclis.
<sili. puni. 6.291>	Haec tunc hasta decus nobis pretiumque secundi
<sili. puni. 6.292>	Vulneris a uestro, Serrane, tributa parente,
<sili. puni. 6.293>	Princeps quae sacro bibit e serpente cruorem."
<sili. puni. 6.294>	Iamdudum uultus lacrimis atque ora rigabat
<sili. puni. 6.295>	Serranus medioque uiri sermone profatur:
<sili. puni. 6.296>	"Huic si uita duci nostrum durasset in aeuum,
<sili. puni. 6.297>	Non Trebia infaustas superasset sanguine ripas,
<sili. puni. 6.298>	Nec, Thrasymenne, tuus premeret tot nomina gurges."
<sili. puni. 6.299>	Tum senior "magnas" inquit "de sanguine poenas
<sili. puni. 6.300>	Praecepit Tyrio et praesumpta piacula mortis.
<sili. puni. 6.301>	Nam defecta uiris et opes attrita supinas
<sili. puni. 6.302>	Africa tendebat palmas, cum sidere diro
<sili. puni. 6.303>	Misit Agenoreis ductorem animosa Therapne.
<sili. puni. 6.304>	Nulla uiro species decorisque et frontis egenum
<sili. puni. 6.305>	Corpus; in exiguis uigor, admirabile, membris
<sili. puni. 6.306>	Viuidus et nisu magnos qui uinceret artus.
<sili. puni. 6.307>	Iam Martem scire atque astus adiungere ferro
<sili. puni. 6.308>	Et duris facilem per inhospita ducere uitam
<sili. puni. 6.309>	Haud isti, quem nunc penes est sollertia belli,
<sili. puni. 6.310>	Cederet Hannibali. uellem hunc, o tristia nobis
<sili. puni. 6.311>	Taygeta, hunc unum non durassetis opacis
<sili. puni. 6.312>	Eurotae ripis! uidissem moenia flammis
<sili. puni. 6.313>	Phoenissae ruere aut certe non horrida fata
<sili. puni. 6.314>	Fleuissem ducis et, nulla quos morte nec igni
<sili. puni. 6.315>	Exutos seruans portabo in Tartara, luctus.
<sili. puni. 6.316>	Consertae campis acies, multusque per arua
<sili. puni. 6.317>	Feruebat Mauors, nec mens erat ulla sine ira.
<sili. puni. 6.318>	Hic inter medios memorandis Regulus ausis
<sili. puni. 6.319>	Laxabat ferro campum ac per tela ruebat
<sili. puni. 6.320>	Nec repetenda dabat letali uulnera dextra.
<sili. puni. 6.321>	Sic ubi nigrantem torquens stridentibus Austris
<sili. puni. 6.322>	Portat turbo globum piceaque e nube ruinam
<sili. puni. 6.323>	Pendentem terris pariter pontoque minatur,
<sili. puni. 6.324>	Omnis et agricola et nemoroso uertice pastor
<sili. puni. 6.325>	Et pelago trepidat subductis nauita uelis.
<sili. puni. 6.326>	At fraudem nectens, socios ubi concaua saxa
<sili. puni. 6.327>	Claudebant, uertit subito certamina Graius
<sili. puni. 6.328>	Et dat terga celer ficta formidine ductor,
<sili. puni. 6.329>	Haud secus ac stabulis procurans otia pastor
<sili. puni. 6.330>	In foueam parco tectam uelamine frondis
<sili. puni. 6.331>	Ducit nocte lupos positae balatibus agnae.
<sili. puni. 6.332>	Abripuit traxitque uirum fax mentis honestae
<sili. puni. 6.333>	Gloria et incerti fallax fiducia Martis.
<sili. puni. 6.334>	Non socios comitumue manus, non arma sequentum
<sili. puni. 6.335>	Respicere; insano pugnae tendebat amore
<sili. puni. 6.336>	Iam solus, nubes subito cum densa Laconum
<sili. puni. 6.337>	Saxosis latebris intento ad proelia circum
<sili. puni. 6.338>	Funditur, et pone insurgit uis saeua uirorum.
<sili. puni. 6.339>	O diram Latio lucem fastisque notandam!
<sili. puni. 6.340>	Dedecus o, Gradiue, tuum! tibi dextera et urbi
<sili. puni. 6.341>	Nata tuae tristi damnatur sorte catenae.
<sili. puni. 6.342>	Haud umquam absistam gemitu. te, Regule, uidit
<sili. puni. 6.343>	Sidonius carcer, tuque huic sat magna triumpho
<sili. puni. 6.344>	Visa es, Carthago, superis! quae poena sequetur
<sili. puni. 6.345>	Digna satis tali pollutos Marte Laconas?
<sili. puni. 6.346>	At noua Elissaei iurato foedera patres
<sili. puni. 6.347>	Consultant mandare duci pacisque sequestrem
<sili. puni. 6.348>	Mittere poscentis uinctam inter proelia pubem
<sili. puni. 6.349>	Captiuamque manum ductore rependere nostro.
<sili. puni. 6.350>	Nec mora iam stabat primis in litoris undis
<sili. puni. 6.351>	Nauali propulsa ratis, iam nautica pubes
<sili. puni. 6.352>	Aut siluis stringunt remos aut abiete secta
<sili. puni. 6.353>	Transtra nouant. his intortos aptare rudentes,
<sili. puni. 6.354>	His studium erecto componere carbasa malo.
<sili. puni. 6.355>	Vnca locant prora curuati pondera ferri.
<sili. puni. 6.356>	Ante omnes doctus pelagi rectorque carinae
<sili. puni. 6.357>	Puppim aptat clauumque Cothon. micat aereus alta
<sili. puni. 6.358>	Fulgor aqua trifidi splendentis in aequore rostri.
<sili. puni. 6.359>	Tela simul uariamque ferunt contra aspera ponti
<sili. puni. 6.360>	Rerum ad tempus opem. mediae stat margine puppis,
<sili. puni. 6.361>	Qui uoce alternos nautarum temperet ictus
<sili. puni. 6.362>	Et remis dictet sonitum pariterque relatis
<sili. puni. 6.363>	Ad numerum plaudat resonantia caerula tonsis.
<sili. puni. 6.364>	Postquam confectum nautis opus horaque cursus
<sili. puni. 6.365>	Atque armata ratis uentique dedere profundum,
<sili. puni. 6.366>	Omnis turba ruit, matres puerique senesque.
<sili. puni. 6.367>	Per medios coetus trahit atque inimica per ora
<sili. puni. 6.368>	Spectandum Fortuna ducem. fert lumina contra
<sili. puni. 6.369>	Pacatus frontem, qualis cum litora primum
<sili. puni. 6.370>	Attigit appulsa rector Sidonia classe.
<sili. puni. 6.371>	Accessi comes haud ipso renuente ratique
<sili. puni. 6.372>	Impositus maestis socium me casibus addo.
<sili. puni. 6.373>	Illuuiem atque inopes mensas durumque cubile
<sili. puni. 6.374>	Et certare malis urgentibus hoste putabat
<sili. puni. 6.375>	Deuicto maius, nec tam fugisse cauendo
<sili. puni. 6.376>	Aduersa egregium, quam perdomuisse ferendo.
<sili. puni. 6.377>	Spes tamen una mihi, quamquam bene cognita et olim
<sili. puni. 6.378>	Atrox illa fides, urbem murosque domumque
<sili. puni. 6.379>	Tangere si miseris licuisset, corda moueri
<sili. puni. 6.380>	Posse uiri et uestro certe mitescere fletu.
<sili. puni. 6.381>	Claudebam sub corde metus lacrimasque putabam
<sili. puni. 6.382>	Esse uiro et nostrae similem inter tristia mentem.
<sili. puni. 6.383>	Cum tandem patriae Tiberino allabimur amni,
<sili. puni. 6.384>	Seruabam uultus ducis ac prodentia sensum
<sili. puni. 6.385>	Lumina et obtutu perstabam intentus eodem.
<sili. puni. 6.386>	Si qua fides, unum, puer, inter mille labores,
<sili. puni. 6.387>	Vnum etiam in patria saeuaque in Agenoris urbe
<sili. puni. 6.388>	Atque unum uidi poenae quoque tempore uultum.
<sili. puni. 6.389>	Obuia captiuo cunctis simul urbibus ibat
<sili. puni. 6.390>	Ausonia, et campum turba uincente propinqui
<sili. puni. 6.391>	Implentur colles; strepit altis Albula ripis.
<sili. puni. 6.392>	Ipsi Poenorum proceres immitia corda
<sili. puni. 6.393>	Ad patrios certant cultus reuocare, togaeque
<sili. puni. 6.394>	Addebatur honos. stetit illacrimante senatu
<sili. puni. 6.395>	Et matrum turba iuuenumque dolore profuso
<sili. puni. 6.396>	Inter tot gemitus immobilis. aggere consul
<sili. puni. 6.397>	Tendebat dextram et patria uestigia primus
<sili. puni. 6.398>	Ponentem terra occursu celebrabat amico.
<sili. puni. 6.399>	Collegit gressum, monitusque recedere consul
<sili. puni. 6.400>	Nec summum uiolare decus. cingente superba
<sili. puni. 6.401>	Poenorum turba captiuo tegmine saeptus
<sili. puni. 6.402>	Ibat et inuidiam caelo diuisque ferebat.
<sili. puni. 6.403>	"Ecce trahens geminum natorum Marcia pignus,
<sili. puni. 6.404>	Infelix nimia magni uirtute mariti,
<sili. puni. 6.405>	Squalentem crinem et tristes lacerabat amictus.
<sili. puni. 6.406>	Agnoscisne diem? an teneris non haesit in annis?
<sili. puni. 6.407>	Atque ea, postquam habitu iuxta et uelamine Poeno
<sili. puni. 6.408>	Deformem aspexit, fusis ululatibus aegra
<sili. puni. 6.409>	Labitur, et gelidos mortis color occupat artus.
<sili. puni. 6.410>	Si qua deis pietas, tales, Carthago, uidere
<sili. puni. 6.411>	Dent tibi Sidonias matres. me uoce quieta
<sili. puni. 6.412>	Affatus iubet et uestros et coniugis una
<sili. puni. 6.413>	Arcere amplexus pater, impenetrabilis ille
<sili. puni. 6.414>	Luctibus et numquam summissus colla dolori."
<sili. puni. 6.415>	Hic alto iuuenis gemitu lacrimisque coortis
<sili. puni. 6.416>	"Magne parens" inquit "quo maius numine nobis
<sili. puni. 6.417>	Tarpeia nec in arce sedet, si iura querelis
<sili. puni. 6.418>	Sunt concessa piis, cur hoc matrique mihique
<sili. puni. 6.419>	Solamen, uel cur decus hoc, o dure, negasti,
<sili. puni. 6.420>	Tangere sacratos uultus atque oscula ab ore
<sili. puni. 6.421>	Libauisse tuo? dextram mihi prendere dextra
<sili. puni. 6.422>	Non licitum? leuiora forent haec uulnera quantum,
<sili. puni. 6.423>	Si ferre ad manes infixos mente daretur
<sili. puni. 6.424>	Amplexus, uenerande, tuos. sed uana recordor,
<sili. puni. 6.425>	Ni, Mare, (nam primo tunc haerebamus in aeuo)
<sili. puni. 6.426>	Humana maior species erat. horrida cano
<sili. puni. 6.427>	Vertice descendens ingentia colla tegebat
<sili. puni. 6.428>	Caesaries, frontique coma squalente sedebat
<sili. puni. 6.429>	Terribilis decor atque animi uenerabile pondus.
<sili. puni. 6.430>	Nil posthac oculis simile incidit." excipit inde
<sili. puni. 6.431>	Iam Marus atque inhibens conuellere uulnera questu
<sili. puni. 6.432>	"Quid, cum praeteritis inuisa penatibus" inquit
<sili. puni. 6.433>	"Hospitia et sedes Poenorum intrauit acerbas?
<sili. puni. 6.434>	Affixi clipei currusque et spicula nota,
<sili. puni. 6.435>	Aedibus in paruis magni monumenta triumphi,
<sili. puni. 6.436>	Pulsabant oculos, coniunx in limine primo
<sili. puni. 6.437>	Clamabat: "quo fers gressus? non Punicus hic est,
<sili. puni. 6.438>	Regule, quem fugias, carcer. uestigia nostri
<sili. puni. 6.439>	Casta tori domus et patrium sine crimine seruat
<sili. puni. 6.440>	Inuiolata larem. semel hic iterumque (quid, oro,
<sili. puni. 6.441>	Pollutum est nobis?) prolem gratante senatu
<sili. puni. 6.442>	Et patria sum enixa tibi. tua, respice, sedes
<sili. puni. 6.443>	Haec est, unde ingens umeris fulgentibus ostro
<sili. puni. 6.444>	Vidisti Latios consul procedere fasces,
<sili. puni. 6.445>	Vnde ire in Martem, quo capta referre solebas
<sili. puni. 6.446>	Et uictor mecum suspendere postibus arma.
<sili. puni. 6.447>	Non ego complexus et sanctae foedera taedae
<sili. puni. 6.448>	Coniugiumue peto. patrios damnare penates
<sili. puni. 6.449>	Absiste ac natis fas duc concedere noctem."
<sili. puni. 6.450>	Hos inter fletus iunctus uestigia Poenis
<sili. puni. 6.451>	Limine se clusit Tyrio questusque reliquit.
<sili. puni. 6.452>	Vixdum clara dies summa lustrabat in Oeta
<sili. puni. 6.453>	Herculei monumenta rogi, cum consul adire
<sili. puni. 6.454>	Accirique iubet Libyas. tum limina templi
<sili. puni. 6.455>	Vidimus intrantem. quae consultata senatus
<sili. puni. 6.456>	Quasue uiri uoces extremum curia maerens
<sili. puni. 6.457>	Audierit, placido nobis ipse edidit ore.
<sili. puni. 6.458>	Intulit ut gressus, certatim uoce manuque
<sili. puni. 6.459>	Ad solitam sedem et uestigia nota uocabant.
<sili. puni. 6.460>	Abnuit antiquumque loci aspernatur honorem.
<sili. puni. 6.461>	At circumfusi non setius undique dextram
<sili. puni. 6.462>	Prensare ac, patriae ductorem nomine tanto
<sili. puni. 6.463>	Redderet, orabant; captiua posse redemptum
<sili. puni. 6.464>	Pensari turba, ac Tyrias tum iustius arces
<sili. puni. 6.465>	Arsuras dextra, fuerit quae uincta catenis.
<sili. puni. 6.466>	Tum palmas simul attollens ac lumina caelo
<sili. puni. 6.467>	"Iustitiae rectique dator, qui cuncta gubernas,
<sili. puni. 6.468>	Nec leuior mihi diua Fides Sarranaque Iuno,
<sili. puni. 6.469>	Quos reditus testes iurata mente uocaui,
<sili. puni. 6.470>	Sit mihi fas me digna loqui Latiosque tueri
<sili. puni. 6.471>	Voce focos; ibo ad Tyrios non segnior" inquit
<sili. puni. 6.472>	"Stante fide reditus et saluo foedere poenae.
<sili. puni. 6.473>	Sic nobis rerum exitio desistite honorem
<sili. puni. 6.474>	Tendere. tot bellis totque annis fregimus aeuum.
<sili. puni. 6.475>	Nunc etiam uinclis et longo carcere torpent
<sili. puni. 6.476>	Captiuo in senio uires. fuit ille nec umquam,
<sili. puni. 6.477>	Dum fuit, a duro cessauit munere Martis
<sili. puni. 6.478>	Regulus. exsangui spectatis corpore nomen.
<sili. puni. 6.479>	At non Carthago, fraudum domus, inscia quantum
<sili. puni. 6.480>	E nobis restet, iuuenes parat, aspera ferro
<sili. puni. 6.481>	Pectora, captiuos nostra pensare senecta.
<sili. puni. 6.482>	Ite dolos contra, gensque astu fallere laeta
<sili. puni. 6.483>	Discat, me capto quantum tibi, Roma, supersit.
<sili. puni. 6.484>	Nec uero placeat, nisi quae de more parentum
<sili. puni. 6.485>	Pax erit. exposcunt Libyes nobisque dedere
<sili. puni. 6.486>	Haec referenda pari libeat suspendere bellum
<sili. puni. 6.487>	Foedere et ex aequo geminas conscribere leges.
<sili. puni. 6.488>	Sed mihi sit Stygios ante intrauisse penates
<sili. puni. 6.489>	Talia quam uideam ferientes pacta Latinos."
<sili. puni. 6.490>	Haec fatus Tyriae sese iam reddidit irae,
<sili. puni. 6.491>	Nec monitus spernente graues fidosque senatu
<sili. puni. 6.492>	Poenorum dimissa cohors. quae maesta repulsa
<sili. puni. 6.493>	Ac minitans capto patrias properabat ad oras.
<sili. puni. 6.494>	Prosequitur uulgus, patres, ac planctibus ingens
<sili. puni. 6.495>	Personat et luctu campus. reuocare libebat
<sili. puni. 6.496>	Interdum et iusto captum retinere dolore.
<sili. puni. 6.497>	At trepida et subito ceu stans in funere coniunx,
<sili. puni. 6.498>	Vt uidit puppi properantem intrare, tremendum
<sili. puni. 6.499>	Vociferans celerem gressum referebat ad undas
<sili. puni. 6.500>	"Tollite me, Libyes, comitem poenaeque necisque.
<sili. puni. 6.501>	Hoc unum, coniunx, uteri per pignora nostri
<sili. puni. 6.502>	Vnum oro: liceat tecum quoscumque ferentem
<sili. puni. 6.503>	Terrarum pelagique pati caelique labores.
<sili. puni. 6.504>	Non ego Amyclaeum ductorem in proelia misi,
<sili. puni. 6.505>	Nec nostris tua sunt circumdata colla catenis.
<sili. puni. 6.506>	Cur usque ad Poenos miseram fugis? accipe mecum
<sili. puni. 6.507>	Hanc prolem. forsan duras Carthaginis iras
<sili. puni. 6.508>	Flectemus lacrimis, aut si praecluserit aures
<sili. puni. 6.509>	Vrbs inimica suas, eadem tunc hora manebit
<sili. puni. 6.510>	Teque tuosque simul; uel si stat rumpere uitam,
<sili. puni. 6.511>	In patria moriamur. adest comes ultima fati."
<sili. puni. 6.512>	Has inter uoces uinclis resoluta moueri
<sili. puni. 6.513>	Paulatim et ripa coepit decedere puppis.
<sili. puni. 6.514>	Tum uero infelix mentem furiata dolore
<sili. puni. 6.515>	Exclamat fessas tendens ad litora palmas:
<sili. puni. 6.516>	"En, qui se iactat Libyae populisque nefandis
<sili. puni. 6.517>	Atque hosti seruare fidem! data foedera nobis
<sili. puni. 6.518>	Ac promissa fides thalamis ubi, perfide, nunc est?"
<sili. puni. 6.519>	Vltima uox duras haec tunc penetrauit ad aures;
<sili. puni. 6.520>	Cetera percussi uetuerunt noscere remi.
<sili. puni. 6.521>	Tum fluuio raptim ad pelagi deuoluimur oras
<sili. puni. 6.522>	Ac legimus pontum pinuque immane cauata
<sili. puni. 6.523>	Aequor et immensas curua trabe findimus undas.
<sili. puni. 6.524>	Ludibrium necis horrescens, uis aspera ponti
<sili. puni. 6.525>	Obrueret scopulisque ratem furor improbus Euri
<sili. puni. 6.526>	Frangeret, optabam; letum id commune fuisset.
<sili. puni. 6.527>	Sed nos in poenam moderato flamine lenes
<sili. puni. 6.528>	Vexerunt Zephyri Tyrioque dedere furori.
<sili. puni. 6.529>	Infelix uidi patriamque remissus in urbem
<sili. puni. 6.530>	Narrator poenae dura mercede reuerti.
<sili. puni. 6.531>	Nec tibi nunc ritus imitantem irasque ferarum
<sili. puni. 6.532>	Pygmalioneam temptarem expromere gentem,
<sili. puni. 6.533>	Si maius quicquam toto uidisset in orbe
<sili. puni. 6.534>	Gens hominum, quam quod uestri ueneranda parentis
<sili. puni. 6.535>	Edidit exemplum uirtus. pudet addere questus
<sili. puni. 6.536>	Suppliciis, quae spectaui placido ore ferentem.
<sili. puni. 6.537>	Tu quoque, care puer, dignum te sanguine tanto
<sili. puni. 6.538>	Fingere ne cessa atque orientes comprime fletus.
<sili. puni. 6.539>	Praefixo paribus ligno mucronibus omnes
<sili. puni. 6.540>	Armantur laterum crates, densusque per arcam
<sili. puni. 6.541>	Texitur erecti stantisque ex ordine ferri
<sili. puni. 6.542>	Infelix stimulus, somnisque hac fraude negatis
<sili. puni. 6.543>	Quocumque inflexum producto tempore torpor
<sili. puni. 6.544>	Inclinauit iners, fodiunt ad uiscera corpus.
<sili. puni. 6.545>	Absiste, o iuuenis, lacrimis. patientia cunctos
<sili. puni. 6.546>	Haec superat currus. longo reuirescet in aeuo
<sili. puni. 6.547>	Gloria; dum caeli sedem terrasque tenebit
<sili. puni. 6.548>	Casta Fides, dum uirtutis uenerabile nomen
<sili. puni. 6.549>	Viuet; eritque dies, tua quo, dux inclite, fata
<sili. puni. 6.550>	Audire horrebunt a te calcata minores."
<sili. puni. 6.551>	Haec Marus et maesta refouebat uulnera cura.
<sili. puni. 6.552>	Interea rapidas perfusa cruoribus alas,
<sili. puni. 6.553>	Sicut sanguinea Thrasymenni tinxerat unda,
<sili. puni. 6.554>	Vera ac ficta simul spargebat Fama per urbem.
<sili. puni. 6.555>	Allia et infandi Senones captaeque recursat
<sili. puni. 6.556>	Attonitis arcis facies. excussit habenas
<sili. puni. 6.557>	Luctificus Pauor, et tempestas aucta timendo.
<sili. puni. 6.558>	Hic raptim ruit in muros. uox horrida fertur
<sili. puni. 6.559>	"Hostis adest", iaciuntque sudes et inania tela.
<sili. puni. 6.560>	Ast aliae laceris canentes crinibus alta
<sili. puni. 6.561>	Verrunt tecta deum et seris post fata suorum
<sili. puni. 6.562>	Sollicitant precibus. requiem tenebraeque diesque
<sili. puni. 6.563>	Amisere. iacent portis ululante dolore
<sili. puni. 6.564>	Dispersum uulgus, remeantumque ordine longo
<sili. puni. 6.565>	Seruat turba gradus; pendent ex ore loquentum,
<sili. puni. 6.566>	Nec laetis sat certa fides, iterumque morantur
<sili. puni. 6.567>	Orando et uultu interdum sine uoce precati,
<sili. puni. 6.568>	Quod rogitant, audire pauent. hinc fletus, ubi aures
<sili. puni. 6.569>	Percussae grauiore malo, metus inde, negatum
<sili. puni. 6.570>	Si scire et dubius responsi nuntius haesit.
<sili. puni. 6.571>	Iamque ubi conspectu redeuntis uisa propinquo
<sili. puni. 6.572>	Corpora, sollicite laeti funduntur et ipsis
<sili. puni. 6.573>	Oscula uulneribus figunt superosque fatigant.
<sili. puni. 6.574>	Hic inter trepidos curae uenerandus agebat
<sili. puni. 6.575>	Serranum Marus, atque olim post fata mariti
<sili. puni. 6.576>	Non egressa domum uitato Marcia coetu
<sili. puni. 6.577>	Et lucem causa natorum passa ruebat
<sili. puni. 6.578>	In luctum similem antiquo. turbata repente
<sili. puni. 6.579>	Agnoscensque Marum "Fidei comes inclite magnae,
<sili. puni. 6.580>	Hunc certe mihi reddis" ait. "leue uulnus? an alte
<sili. puni. 6.581>	Vsque ad nostra ferus penetrauit uiscera mucro?
<sili. puni. 6.582>	Quicquid id est, dum non uinctum Carthago catenis
<sili. puni. 6.583>	Abripiat poenaeque instauret monstra paternae,
<sili. puni. 6.584>	Gratum est, o superi. quotiens heu, nate, petebam,
<sili. puni. 6.585>	Ne patrias iras animosque in proelia ferres
<sili. puni. 6.586>	Neu te belligeri stimularet in arma parentis
<sili. puni. 6.587>	Triste decus. nimium uiuacis dura senectae
<sili. puni. 6.588>	Supplicia expendi. quaeso, iam parcite, si qua
<sili. puni. 6.589>	Numina pugnastis nobis." At cladis acerbae
<sili. puni. 6.590>	Discussa ceu nube patres conquirere fessis
<sili. puni. 6.591>	Iam rebus meditantur opem, atque ad munera belli
<sili. puni. 6.592>	Certatur, pulsusque timor grauiore periclo.
<sili. puni. 6.593>	Maxima curarum rectorem ponere castris,
<sili. puni. 6.594>	Cui Latium et moles rerum quassata recumbat
<sili. puni. 6.595>	Spectante occasum patria. Iouis illa ruenti
<sili. puni. 6.596>	Ausoniae atque Italis tempus protendere regnis
<sili. puni. 6.597>	Cura fuit; nam Tyrrhenos Poenumque secundis
<sili. puni. 6.598>	Albana surgens respexerat arce tumentem,
<sili. puni. 6.599>	Qui ferre in muros uictricia signa parabat.
<sili. puni. 6.600>	Tum quassans caput "haud umquam tibi Iuppiter" inquit
<sili. puni. 6.601>	"O iuuenis, dederit portas transcendere Romae
<sili. puni. 6.602>	Atque inferre pedem. Tyrrhenas sternere ualles
<sili. puni. 6.603>	Caedibus et ripas fluuiorum exire Latino
<sili. puni. 6.604>	Sanguine fas fuerit. Tarpeium accedere collem
<sili. puni. 6.605>	Murisque aspirare ueto." quater inde coruscum
<sili. puni. 6.606>	Contorsit dextra fulmen, quo tota reluxit
<sili. puni. 6.607>	Maeonidum tellus, atramque per aethera uoluens
<sili. puni. 6.608>	Abrupto fregit caelo super agmina nubem.
<sili. puni. 6.609>	Nec Poenum auertisse satis; dat numine magno
<sili. puni. 6.610>	Aeneadis mentem gremio deponere tuto
<sili. puni. 6.611>	Romuleam tandem Fabioque salutis habenas
<sili. puni. 6.612>	Credere ductori. cui postquam tradita belli
<sili. puni. 6.613>	Iura uidet, "non hunc" inquit "superauerit umquam
<sili. puni. 6.614>	Inuidia aut blando popularis gloria fuco,
<sili. puni. 6.615>	Non astus fallax, non praeda aliusue cupido.
<sili. puni. 6.616>	Bellandi uetus ac laudum cladumque quieta
<sili. puni. 6.617>	Mente capax. par ingenium castrisque togaeque."
<sili. puni. 6.618>	Sic genitor diuum recipitque ad sidera gressum.
<sili. puni. 6.619>	Hic circumspectis nulli deprensus in armis
<sili. puni. 6.620>	Laudatusque Ioui Fabius mirabile quantum
<sili. puni. 6.621>	Gaudebat reducem patriae annumerare reuersus,
<sili. puni. 6.622>	Duxerat egrediens quam secum in proelia pubem.
<sili. puni. 6.623>	Nec membris quisquam natoue pepercit amato
<sili. puni. 6.624>	Acrius aut uidit socium per bella cruorem
<sili. puni. 6.625>	Tristior atque idem perfusus sanguine uictor
<sili. puni. 6.626>	Hostili plenis repetebat moenia castris.
<sili. puni. 6.627>	Stirpe genus clarum caeloque affinis origo.
<sili. puni. 6.628>	Nam remeans longis olim Tirynthius oris
<sili. puni. 6.629>	Et triplicis monstri famam et spectacula captas
<sili. puni. 6.630>	Mira boues hac, qua fulgent nunc moenia Romae,
<sili. puni. 6.631>	Egit ouans. tunc Arcadius, sic fama, locabat
<sili. puni. 6.632>	Inter desertos fundata Palatia dumos
<sili. puni. 6.633>	Paupere sub populo ductor, cum regia uirgo
<sili. puni. 6.634>	Hospite uicta sacro Fabium de crimine laeto
<sili. puni. 6.635>	Procreat et magni commiscet seminis ortus
<sili. puni. 6.636>	Arcas in Herculeos mater uentura nepotes.
<sili. puni. 6.637>	Ter centum domus haec Fabios armauit in hostem
<sili. puni. 6.638>	Limine progressos uno, pulcherrima quorum
<sili. puni. 6.639>	Cunctando Fabius superauit facta ducemque
<sili. puni. 6.640>	Hannibalem aequando. tantus tunc, Poene, fuisti.
<sili. puni. 6.641>	Dum se perculsi renouant in bella Latini,
<sili. puni. 6.642>	Turbatus Ioue et exuta spe moenia Romae
<sili. puni. 6.643>	Pulsandi colles Vmbros atque arua petebat
<sili. puni. 6.644>	Hannibal, excelso summi qua uertice montis
<sili. puni. 6.645>	Deuexum lateri pendet Tuder, atque ubi latis
<sili. puni. 6.646>	Proiecta in campis nebulas exhalat inertes
<sili. puni. 6.647>	Et sedet ingentem pascens Meuania taurum,
<sili. puni. 6.648>	Dona Ioui. tum Palladios se fundit in agros,
<sili. puni. 6.649>	Picenum diues praedae, atque errantibus armis,
<sili. puni. 6.650>	Quo spolia inuitant, transfert populantia signa,
<sili. puni. 6.651>	Donec pestiferos mitis Campania cursus
<sili. puni. 6.652>	Tardauit bellumque sinu indefensa recepit.
<sili. puni. 6.653>	Hic dum stagnosi spectat templumque domosque
<sili. puni. 6.654>	Literni ductor, uaria splendentia cernit
<sili. puni. 6.655>	Pictura belli patribus monumenta prioris
<sili. puni. 6.656>	Exhausti; nam porticibus signata manebant,
<sili. puni. 6.657>	Quis inerat longus rerum et spectabilis ordo.
<sili. puni. 6.658>	Primus bella truci suadebat Regulus ore,
<sili. puni. 6.659>	Bella neganda uiro, si noscere fata daretur.
<sili. puni. 6.660>	Ac princeps Poenis indicta more parentum
<sili. puni. 6.661>	Appius astabat pugna lauroque reuinctus
<sili. puni. 6.662>	Iustum Sarrana ducebat caede triumphum.
<sili. puni. 6.663>	Aequoreum iuxta decus et nauale tropaeum,
<sili. puni. 6.664>	Rostra gerens niuea surgebat mole columna:
<sili. puni. 6.665>	Exuuias Marti donumque Duilius alto
<sili. puni. 6.666>	Ante omnes mersa Poenorum classe dicabat.
<sili. puni. 6.667>	Cui, nocturnus honos, funalia clara sacerque
<sili. puni. 6.668>	Post epulas tibicen adest, castosque penates
<sili. puni. 6.669>	Insignis laeti repetebat murmure cantus.
<sili. puni. 6.670>	Cernit et extremos defuncti ciuis honores:
<sili. puni. 6.671>	Scipio ductoris celebrabat funera Poeni,
<sili. puni. 6.672>	Sardoa uictor terra. uidet inde ruentem
<sili. puni. 6.673>	Litoribus Libycis dispersa per agmina pubem;
<sili. puni. 6.674>	Instabat crista fulgens et terga premebat
<sili. puni. 6.675>	Regulus; Autololes Nomadesque et Maurus et Hammon
<sili. puni. 6.676>	Et Garamas positis dedebant oppida telis.
<sili. puni. 6.677>	Lentus harenoso spumabat Bagrada campo
<sili. puni. 6.678>	Viperea sanie, turmisque minantibus ultro
<sili. puni. 6.679>	Pugnabat serpens et cum duce bella gerebat.
<sili. puni. 6.680>	Necnon proiectum puppi frustraque uocantem
<sili. puni. 6.681>	Numina Amyclaeum mergebat perfida ponto
<sili. puni. 6.682>	Rectorem manus, et seras tibi, Regule, poenas
<sili. puni. 6.683>	Xanthippus digni pendebat in aequore leti.
<sili. puni. 6.684>	Addiderant geminas medio consurgere fluctu
<sili. puni. 6.685>	Aegates; lacerae circum fragmenta uideres
<sili. puni. 6.686>	Classis et effusos fluitare in gurgite Poenos.
<sili. puni. 6.687>	Possessor pelagi pronaque Lutatius aura
<sili. puni. 6.688>	Captiuas puppes ad litora uictor agebat.
<sili. puni. 6.689>	Haec inter iuncto religatus in ordine Hamilcar,
<sili. puni. 6.690>	Ductoris genitor, cunctarum ab imagine rerum
<sili. puni. 6.691>	Totius in sese uulgi conuerterat ora.
<sili. puni. 6.692>	Sed pacis faciem et pollutas foederis aras
<sili. puni. 6.693>	Deceptumque Iouem ac dictantes iura Latinos
<sili. puni. 6.694>	Cernere erat. strictas trepida ceruice secures
<sili. puni. 6.695>	Horrebat Libys, ac summissis ordine palmis
<sili. puni. 6.696>	Orantes ueniam iurabant irrita pacta.
<sili. puni. 6.697>	Haec Eryce e summo spectabat laeta Dione.
<sili. puni. 6.698>	Quae postquam infesto percensuit omnia uultu
<sili. puni. 6.699>	Arridens Poenus, lenta proclamat ab ira:
<sili. puni. 6.700>	"Non leuiora dabis nostris inscribere tectis
<sili. puni. 6.701>	Acta meae dextrae: captam, Carthago, Saguntum
<sili. puni. 6.702>	Da spectare, simul flamma ferroque ruentem;
<sili. puni. 6.703>	Perfodiant patres natorum membra. nec Alpes
<sili. puni. 6.704>	Exiguus domitas capiet locus; ardua celsis
<sili. puni. 6.705>	Persultet iuga uictor equis Garamasque Nomasque.
<sili. puni. 6.706>	Addes Ticini spumantes sanguine ripas
<sili. puni. 6.707>	Et nostrum Trebiam et Thrasymenni litora Tusci
<sili. puni. 6.708>	Clausa cadaueribus. ruat ingens corpore et armis
<sili. puni. 6.709>	Flaminius, fugiat consul manante cruore
<sili. puni. 6.710>	Scipio et ad socios nati ceruice uehatur.
<sili. puni. 6.711>	Haec mitte in populos, et adhuc maiora dabuntur.
<sili. puni. 6.712>	Flagrantem effinges facibus, Carthago, Libyssis
<sili. puni. 6.713>	Romam et deiectum Tarpeia rupe Tonantem.
<sili. puni. 6.714>	Interea uos, ut dignum est, ista, ocius ite,
<sili. puni. 6.715>	O iuuenes, quorum dextris mihi tanta geruntur,
<sili. puni. 6.716>	In cineres monumenta date atque inuoluite flammis."
<sili. puni. 7.1>	Interea trepidis Fabius spes unica rebus.
<sili. puni. 7.2>	Ille quidem socios atque aegram uulnere praeceps
<sili. puni. 7.3>	Ausoniam armabat uiridique ad dura laborum
<sili. puni. 7.4>	Bellator senio iam castra mouebat in hostem,
<sili. puni. 7.5>	Sed mens humana maior non tela nec enses
<sili. puni. 7.6>	Nec fortes spectabat equos. tot milia contra
<sili. puni. 7.7>	Poenorum inuictumque ducem, tot in agmina solus
<sili. puni. 7.8>	Ibat et in sese cuncta arma uirosque gerebat.
<sili. puni. 7.9>	Ac ni sacra seni uis impressumque fuisset
<sili. puni. 7.10>	Sistere cunctando Fortunam aduersa fouentem,
<sili. puni. 7.11>	Vltima Dardanii transisset nominis aetas.
<sili. puni. 7.12>	Ille modum superis in Punica castra fauoris
<sili. puni. 7.13>	Addidit et Libyae finem inter prospera bella
<sili. puni. 7.14>	Vincendi statuit, tumefactum cladibus ille
<sili. puni. 7.15>	Hesperiis lento Poenum moderamine lusit.
<sili. puni. 7.16>	Summe ducum, qui regna iterum labentia Troiae
<sili. puni. 7.17>	Et fluxas Latii res maiorumque labores,
<sili. puni. 7.18>	Qui Carmentis opes et regna Euandria seruas,
<sili. puni. 7.19>	Surge, age et emerito sacrum caput insere caelo.
<sili. puni. 7.20>	At Libyae ductor, postquam noua nomina lecto
<sili. puni. 7.21>	Dictatore uigent, raptim mutata Latinis
<sili. puni. 7.22>	Imperia haud frustra reputans cognoscere auebat,
<sili. puni. 7.23>	Quae fortuna uiro, quodnam decus, ultima fessis
<sili. puni. 7.24>	Ancora cur Fabius, quem post tot Roma procellas
<sili. puni. 7.25>	Hannibali putet esse parem. feruore carentes
<sili. puni. 7.26>	Angebant anni fraudique inaperta senectus.
<sili. puni. 7.27>	Ocius accitum captiuo ex agmine poscit
<sili. puni. 7.28>	Progeniem ritusque ducis dextraeque labores.
<sili. puni. 7.29>	Cilnius Arreti Tyrrhenis ortus in oris
<sili. puni. 7.30>	Clarum nomen erat, sed laeua adduxerat hora
<sili. puni. 7.31>	Ticini iuuenem ripis, fususque ruentis
<sili. puni. 7.32>	Vulnere equi Libycis praebebat colla catenis.
<sili. puni. 7.33>	Hic ardens extrema malis et rumpere uitam
<sili. puni. 7.34>	"Non cum Flaminio tibi res, nec feruida Gracchi
<sili. puni. 7.35>	In manibus consulta" inquit; "Tirynthia gens est.
<sili. puni. 7.36>	Quam si fata tuis genuissent, Hannibal, oris,
<sili. puni. 7.37>	Terrarum imperium Carthaginis arce uideres.
<sili. puni. 7.38>	Non ego te longa serie per singula ducam.
<sili. puni. 7.39>	Hoc sat erit; nosces Fabios certamine ab uno:
<sili. puni. 7.40>	Veientum populi uiolata pace negabant
<sili. puni. 7.41>	Acceptare iugum, ac uicino Marte furebat
<sili. puni. 7.42>	Ad portas bellum, consulque ciebat ad arma.
<sili. puni. 7.43>	Dilectus uetiti, priuataque castra penates
<sili. puni. 7.44>	Herculei impleuere. domo, mirabile, ab una
<sili. puni. 7.45>	Patricius iunctis exercitus ibat in armis.
<sili. puni. 7.46>	Ter centum exsiluere duces. quocumque liberet
<sili. puni. 7.47>	Vno non pauidus rexisses bella magistro.
<sili. puni. 7.48>	Sed dirum egressis omen: Scelerata minaci
<sili. puni. 7.49>	Stridentis sonitu tremuerunt limina portae,
<sili. puni. 7.50>	Maximaque Herculei mugiuit numinis ara.
<sili. puni. 7.51>	Inuasere hostem, numerarique aspera uirtus
<sili. puni. 7.52>	Haud est passa uiros et plures milite caedes.
<sili. puni. 7.53>	Saepe globo densi, saepe et per deuia passim
<sili. puni. 7.54>	Dispersi subiere uices, meritique labore
<sili. puni. 7.55>	Aequato nulli quisquam uirtute secundus,
<sili. puni. 7.56>	Ducere ter centum Tarpeia ad templa triumphos.
<sili. puni. 7.57>	Spes heu fallaces oblitaque corda caducum,
<sili. puni. 7.58>	Mortali quodcumque datur! grex ille uirorum,
<sili. puni. 7.59>	Qui Fabia gente incolumi deforme putabat
<sili. puni. 7.60>	Publica bella geri, pariter cecidere deorum
<sili. puni. 7.61>	Inuidia subitis circumuenientibus armis.
<sili. puni. 7.62>	Nec tamen occisos est cur laetere; supersunt,
<sili. puni. 7.63>	Quot tibi sit Libyaeque satis; certauerit unus
<sili. puni. 7.64>	Ter centum dextris. tam uiuida membra laborque
<sili. puni. 7.65>	Prouidus et cauta sollertia tecta quiete.
<sili. puni. 7.66>	Nec uero calidi nunc tu cui sanguinis aetas
<sili. puni. 7.67>	Foderis in pugna uelocius ilia planta
<sili. puni. 7.68>	Bellatoris equi frenisque momorderis ora."
<sili. puni. 7.69>	Quem cernens auidum leti post talia Poenus
<sili. puni. 7.70>	"Nequiquam nostras, demens," ait "elicis iras
<sili. puni. 7.71>	Et captiua paras moriendo euadere uincla.
<sili. puni. 7.72>	Viuendum est. arta seruentur colla catena."
<sili. puni. 7.73>	Haec iuuenis diuisque tumens ausisque secundis.
<sili. puni. 7.74>	At patres Latiasque nurus raptabat ad aras
<sili. puni. 7.75>	Cura deum. maesto suffusae lumina uultu
<sili. puni. 7.76>	Femineus matres graditur chorus; ordine longo
<sili. puni. 7.77>	Iunoni pallam conceptaque uota dicabant:
<sili. puni. 7.78>	"Huc ades, o regina deum, gens casta precamur
<sili. puni. 7.79>	Et ferimus, digno quaecumque est nomine, turba
<sili. puni. 7.80>	Ausonidum pulchrumque et, acu et subtemine fuluo
<sili. puni. 7.81>	Quod nostrae neuere manus, uenerabile donum.
<sili. puni. 7.82>	Ac dum decrescit matrum metus, hoc tibi, diua,
<sili. puni. 7.83>	Interea uelamen erit. si pellere nostris
<sili. puni. 7.84>	Marmaricam terris nubem dabis, omnis in auro
<sili. puni. 7.85>	Pressa tibi uaria fulgebit gemma corona."
<sili. puni. 7.86>	Necnon et proprio uenerantur Pallada dono
<sili. puni. 7.87>	Phoebumque armigerumque deum primamque Dionen.
<sili. puni. 7.88>	Tanta adeo, cum res trepidae, reuerentia diuum
<sili. puni. 7.89>	Nascitur; at rarae fumant felicibus arae.
<sili. puni. 7.90>	Dum Roma antiquos templis indicit honores,
<sili. puni. 7.91>	Iam Fabius cauto procedens agmine et arte
<sili. puni. 7.92>	Bellandi lento similis praecluserat omnes
<sili. puni. 7.93>	Fortunaeque hostique uias. discedere signis
<sili. puni. 7.94>	Haud licitum, summumque decus, quo tollis ad astra
<sili. puni. 7.95>	Imperii, Romane, caput, parere docebat.
<sili. puni. 7.96>	Verum ubi prima satis conspecta in montibus altis
<sili. puni. 7.97>	Signa procul fulsitque nouis exercitus armis,
<sili. puni. 7.98>	Arrectae spes Sidoniae, feruetque secundis
<sili. puni. 7.99>	Fortunae iuuenis. uincendi sola uidetur
<sili. puni. 7.100>	Quod nondum steterint acies, mora. "pergite," clamat
<sili. puni. 7.101>	"Ite citi, ruite ad portas, propellite uallum
<sili. puni. 7.102>	Pectoribus. quantum campi distamus, ad umbras
<sili. puni. 7.103>	Tantum hosti superest. resides ad bella uocantur,
<sili. puni. 7.104>	Quis pudeat certare, senes. quodcumque uidetis
<sili. puni. 7.105>	Hoc reliquum est, primo damnatum ut inutile bello.
<sili. puni. 7.106>	En, ubi nunc Gracchi atque ubi sunt nunc fulmina gentis
<sili. puni. 7.107>	Scipiadae? pulsi Ausonia non ante pauentem
<sili. puni. 7.108>	Dimisere fugam, quam terror ad ultima mundi
<sili. puni. 7.109>	Oceanumque tulit; profugus nunc errat uterque
<sili. puni. 7.110>	Nomina nostra tremens et ripas seruat Hiberi.
<sili. puni. 7.111>	Est etiam, cur Flaminio mihi gloria caeso
<sili. puni. 7.112>	Creuerit et titulis libeat cur figere nostris
<sili. puni. 7.113>	Crudum Marte uiri nomen. quot demere noster
<sili. puni. 7.114>	Huic annos Fabio gladius ualet? et tamen audet.
<sili. puni. 7.115>	Audeat! haud ultra faxo spectetur in armis."
<sili. puni. 7.116>	Talia uociferans uolucri rapit agmina cursu
<sili. puni. 7.117>	Ac praeuectus equo nunc dextra prouocat hostem,
<sili. puni. 7.118>	Nunc uoce increpitat, missa nunc eminus hasta
<sili. puni. 7.119>	Fertur ouans pugnaeque agitat simulacra futurae,
<sili. puni. 7.120>	Vt Thetidis proles Phrygiis Vulcania campis
<sili. puni. 7.121>	Arma tulit clipeo amplexus terramque polumque
<sili. puni. 7.122>	Maternumque fretum totumque in imagine mundum.
<sili. puni. 7.123>	Cassarum sedet irarum spectator et alti
<sili. puni. 7.124>	Celsus colle iugi domat exsultantia corda
<sili. puni. 7.125>	Infractasque minas dilato Marte fatigat
<sili. puni. 7.126>	Sollers cunctandi Fabius, ceu nocte sub atra
<sili. puni. 7.127>	Munitis pastor stabulis per ouilia clausum
<sili. puni. 7.128>	Impauidus somni seruat pecus; effera saeuit
<sili. puni. 7.129>	Atque impasta truces ululatus turba luporum
<sili. puni. 7.130>	Exercet morsuque quatit restantia claustra.
<sili. puni. 7.131>	Irritus incepti mouet inde atque Apula tardo
<sili. puni. 7.132>	Arua Libys passu legit ac nunc ualle residit
<sili. puni. 7.133>	Conditus occulta, si praecipitare sequentem
<sili. puni. 7.134>	Atque inopinata detur circumdare fraude,
<sili. puni. 7.135>	Nunc nocturna parat caecae celantibus umbris
<sili. puni. 7.136>	Furta uiae retroque abitum fictosque timores
<sili. puni. 7.137>	Assimulat, tum castra citus deserta relicta
<sili. puni. 7.138>	Ostentat praeda atque inuitat prodigus hostem,
<sili. puni. 7.139>	Qualis Maeonia passim Maeandrus in ora,
<sili. puni. 7.140>	Cum sibi gurgitibus flexis reuolutus oberrat.
<sili. puni. 7.141>	Nulla uacant incepta dolis, simul omnia uersat
<sili. puni. 7.142>	Miscetque exacuens uaria ad conamina mentem,
<sili. puni. 7.143>	Sicut aquae splendor radiatus lampade solis
<sili. puni. 7.144>	Dissultat per tecta uaga sub imagine uibrans
<sili. puni. 7.145>	Luminis et tremula laquearia uerberat umbra.
<sili. puni. 7.146>	Iamque dolore furens ita secum immurmurat irae:
<sili. puni. 7.147>	"Obuia si primus nobis hic tela tulisset,
<sili. puni. 7.148>	Nullane nunc Trebiae et Thrasymenni nomina? nulli
<sili. puni. 7.149>	Lugerent Itali? numquam Phaethontius amnis
<sili. puni. 7.150>	Sanguinea pontum turbasset decolor unda?
<sili. puni. 7.151>	Inuentum, dum se cohibet terimurque sedendo,
<sili. puni. 7.152>	Vincendi genus. en quotiens, uelut obuius iret
<sili. puni. 7.153>	Discinxit ratione dolos fraudesque resoluit!"
<sili. puni. 7.154>	Haec secum, medio somni cum bucina noctem
<sili. puni. 7.155>	Diuideret iamque excubias sortitus iniquas
<sili. puni. 7.156>	Tertius abrupta uigil iret ad arma quiete.
<sili. puni. 7.157>	Vertit iter Daunique retro tellure relicta
<sili. puni. 7.158>	Campanas remeat notus populator in oras.
<sili. puni. 7.159>	Hic uero, intrauit postquam uberis arua Falerni
<sili. puni. 7.160>	(Diues ea et numquam tellus mentita colono)
<sili. puni. 7.161>	Addunt frugiferis inimica incendia ramis.
<sili. puni. 7.162>	Haud fas, Bacche, tuos tacitum tramittere honores,
<sili. puni. 7.163>	Quamquam magna incepta uocent. memorabere, sacri
<sili. puni. 7.164>	Largitor laticis, grauidae cui nectare uites
<sili. puni. 7.165>	Nulli dant prelis nomen praeferre Falernis.
<sili. puni. 7.166>	Massica sulcabat meliore Falernus in aeuo
<sili. puni. 7.167>	Ensibus ignotis senior iuga. pampinus umbras
<sili. puni. 7.168>	Nondum uuae uirides nudo texebat in aruo,
<sili. puni. 7.169>	Pocula nec norant sucis mulcere Lyaei.
<sili. puni. 7.170>	Fonte sitim et pura soliti defendere lympha.
<sili. puni. 7.171>	Attulit hospitio pergentem ad litora Calpes
<sili. puni. 7.172>	Extremumque diem pes dexter et hora Lyaeum,
<sili. puni. 7.173>	Nec pigitum paruosque lares humilisque subire
<sili. puni. 7.174>	Limina caelicolam tecti. cepere uolentem
<sili. puni. 7.175>	Fumosi postes et ritu pauperis aeui
<sili. puni. 7.176>	Ante focos mensae, laetus nec senserat hospes
<sili. puni. 7.177>	Aduenisse deum, sed enim de more parentum
<sili. puni. 7.178>	Grato cursabat studio instabatque senectae,
<sili. puni. 7.179>	Donec opes festas puris nunc poma canistris
<sili. puni. 7.180>	Composuit, nunc irriguis citus extulit hortis
<sili. puni. 7.181>	Rorantes umore dapes. tum lacte fauisque
<sili. puni. 7.182>	Distinxit dulces epulas nulloque cruore
<sili. puni. 7.183>	Polluta castus mensa Cerealia dona
<sili. puni. 7.184>	Attulit ac primum Vestae decerpsit honorem
<sili. puni. 7.185>	Vndique et in mediam iecit libamina flammam.
<sili. puni. 7.186>	Desse tuos latices hac sedulitate senili
<sili. puni. 7.187>	Captus, Iacche, uetas. subito, mirabile dictu,
<sili. puni. 7.188>	Fagina pampineo spumarunt pocula suco,
<sili. puni. 7.189>	Pauperis hospitii pretium, uilisque rubenti
<sili. puni. 7.190>	Fluxit mulctra mero, et quercu in cratera cauata
<sili. puni. 7.191>	Dulcis odoratis umor sudauit ab uuis.
<sili. puni. 7.192>	"En cape" Bacchus ait "nondum tibi nota, sed olim
<sili. puni. 7.193>	Viticolae nomen peruulgatura Falerni
<sili. puni. 7.194>	Munera" - et haud ultra latuit deus. inde nitentem
<sili. puni. 7.195>	Lumine purpureo frontem cinxere corymbi
<sili. puni. 7.196>	Et fusae per colla comae, dextraque pependit
<sili. puni. 7.197>	Cantharus, ac uitis thyrso delapsa uirenti
<sili. puni. 7.198>	Festas Nysaeo redimiuit palmite mensas.
<sili. puni. 7.199>	Nec facilis laeto certasse, Falerne, sapori,
<sili. puni. 7.200>	Postquam iterata tibi sunt pocula, iam pede risum,
<sili. puni. 7.201>	Iam lingua titubante moues patrique Lyaeo
<sili. puni. 7.202>	Tempora quassatus grates et praemia digna
<sili. puni. 7.203>	Vix intellectis conaris reddere uerbis,
<sili. puni. 7.204>	Donec composuit luctantia lumina Somnus,
<sili. puni. 7.205>	Somnus, Bacche, tibi comes additus. hinc ubi primo
<sili. puni. 7.206>	Vngula dispersit rores Phaethontia Phoebo
<sili. puni. 7.207>	Vuiferis late florebat Massicus aruis
<sili. puni. 7.208>	Miratus nemora et lucentes sole racemos.
<sili. puni. 7.209>	It monti decus, atque ex illo tempore diues
<sili. puni. 7.210>	Tmolus et ambrosiis Ariusia pocula sucis
<sili. puni. 7.211>	Ac Methymna ferox lacubus cessere Falernis.
<sili. puni. 7.212>	Haec tum uasta dabat terrisque infestus agebat
<sili. puni. 7.213>	Hannibal, et sicci stimulabant sanguinis enses
<sili. puni. 7.214>	Ludificante ducem Fabio. iamque improba castris
<sili. puni. 7.215>	Ausoniis uota et pugnandi praua libido
<sili. puni. 7.216>	Gliscebat; proni decurrere monte parabant.
<sili. puni. 7.217>	Da famae, da, Musa, uirum, cui uincere bina
<sili. puni. 7.218>	Concessum castra et geminos domitare furores.
<sili. puni. 7.219>	"Feruida si nobis corda abruptumque putassent
<sili. puni. 7.220>	Ingenium patres et si clamoribus" inquit
<sili. puni. 7.221>	"Turbari facilem mentem, non ultima rerum
<sili. puni. 7.222>	Et deplorati mandassent Martis habenas.
<sili. puni. 7.223>	Stat pensata diu belli sententia: uincam
<sili. puni. 7.224>	Seruare inuitos urgentesque ultima fata.
<sili. puni. 7.225>	Nulli per Fabium e uobis cecidisse licebit.
<sili. puni. 7.226>	Si lucis piget et supremis esse cupido est
<sili. puni. 7.227>	Nominis Ausonii taedetque in tempore tali
<sili. puni. 7.228>	Nullum clade noua claraeque fragore ruinae
<sili. puni. 7.229>	Insignem fecisse locum, reuocandus ab atris
<sili. puni. 7.230>	Flaminius nobis est sedibus. ille ruendi
<sili. puni. 7.231>	Iam dudum properans signum auspiciumque dedisset.
<sili. puni. 7.232>	An nondum praeceps uicinaque fata uidetis?
<sili. puni. 7.233>	Vna, ut debellet, satis est uictoria Poeno.
<sili. puni. 7.234>	State, uiri, exaudite ducem! cum optabile tempus
<sili. puni. 7.235>	Deposcet dextras, tunc ista ferocia dicta
<sili. puni. 7.236>	Aequentur factis. non est, mihi credite, non est
<sili. puni. 7.237>	Arduus in pugnas ferri labor. una reclusis
<sili. puni. 7.238>	Omnes iam portis in campum effuderit hora.
<sili. puni. 7.239>	Magnum illud solisque datum, quos mitis euntes
<sili. puni. 7.240>	Iuppiter aspexit, magnum est, ex hoste reuerti.
<sili. puni. 7.241>	Fortunae Libys incumbit flatuque secundo
<sili. puni. 7.242>	Fidit agens puppim. dum desinat aura sinusque
<sili. puni. 7.243>	Destituat tumidos subducto flamine uentus,
<sili. puni. 7.244>	In rem cunctari fuerit. non ulla perenni
<sili. puni. 7.245>	Amplexu Fortuna fouet. iam copia quanto
<sili. puni. 7.246>	Artior, et nullo Tyriis certamine quantum
<sili. puni. 7.247>	Detritum est famae! quin inter cetera nostra
<sili. puni. 7.248>	Haud laude afuerit, modo qui - sed parcere dictis
<sili. puni. 7.249>	Sit melius. iam uos acies et proelia et hostem
<sili. puni. 7.250>	Poscitis? o maneat, superi, fiducia talis!
<sili. puni. 7.251>	Interea exclusa maioris sorte pericli
<sili. puni. 7.252>	Me solum, quaeso, toti me opponite bello."
<sili. puni. 7.253>	His dictis fractus furor et rabida arma quierunt,
<sili. puni. 7.254>	Vt, cum turbatis placidum caput extulit undis
<sili. puni. 7.255>	Neptunus totumque uidet totoque uidetur
<sili. puni. 7.256>	Regnator ponto, saeui fera murmura uenti
<sili. puni. 7.257>	Dimittunt nullasque mouent in frontibus alas
<sili. puni. 7.258>	Tum sensim infusa tranquilla per aequora pace
<sili. puni. 7.259>	Languentes tacito lucent in litore fluctus.
<sili. puni. 7.260>	Sensit cura sagax Poeni fraudisque ueneno
<sili. puni. 7.261>	Aggreditur mentes. pauca atque haec ruris auiti
<sili. puni. 7.262>	Iugera nec multis Fabius uertebat aratris;
<sili. puni. 7.263>	Massicus uuiferis addebat nomina glebis.
<sili. puni. 7.264>	Hinc pestem placitum moliri et spargere causas
<sili. puni. 7.265>	In castra ambiguas. ferro flammisque pepercit
<sili. puni. 7.266>	Suspectamque loco pacem dedit arte maligna,
<sili. puni. 7.267>	Ceu clandestino traheretur foedere bellum.
<sili. puni. 7.268>	Intellectus erat Fabio, Tyriosque uidebat
<sili. puni. 7.269>	Dictator saeuire dolos; sed non uacat agri
<sili. puni. 7.270>	Inuidiam gladios inter lituosque timere
<sili. puni. 7.271>	Et dubia morsus famae depellere pugna,
<sili. puni. 7.272>	Donec reptantem et nequiquam saepe trahentem
<sili. puni. 7.273>	Huc illuc castra ac scrutantem proelia Poenum,
<sili. puni. 7.274>	Qua nemorosa iuga et scopulosi uertice colles
<sili. puni. 7.275>	Exsurgunt, clausit sparsa ad diuortia turma.
<sili. puni. 7.276>	Hinc Laestrygoniae saxoso monte premebant
<sili. puni. 7.277>	A tergo rupes, undosis squalida terris
<sili. puni. 7.278>	Hinc Literna palus, nec ferri aut militis usum
<sili. puni. 7.279>	Poscebat regio, saeptos sed fraude locorum
<sili. puni. 7.280>	Arta fames poenas miserae exactura Sagunti
<sili. puni. 7.281>	Vrgebat, finisque aderat Carthaginis armis.
<sili. puni. 7.282>	Cuncta per et terras et lati stagna profundi
<sili. puni. 7.283>	Condiderat somnus, positoque labore dierum
<sili. puni. 7.284>	Pacem nocte datam mortalibus orbis agebat.
<sili. puni. 7.285>	At non Sidonium curis flagrantia corda
<sili. puni. 7.286>	Ductorem uigilesque metus haurire sinebant
<sili. puni. 7.287>	Dona soporiferae noctis. nam membra cubili
<sili. puni. 7.288>	Erigit et fului circumdat pelle leonis,
<sili. puni. 7.289>	Qua superinstratos proiectus gramine campi
<sili. puni. 7.290>	Presserat ante toros. tunc ad tentoria fratris
<sili. puni. 7.291>	Fert gressus uicina citos. nec degener ille
<sili. puni. 7.292>	Belligeri ritus taurino membra iacebat
<sili. puni. 7.293>	Effultus tergo et mulcebat tristia somno.
<sili. puni. 7.294>	Stat procul hasta uiri terrae defixa propinquae
<sili. puni. 7.295>	Et dira e summa pendebat cuspide cassis;
<sili. puni. 7.296>	At clipeus circa loricaque et ensis et arcus
<sili. puni. 7.297>	Et telum Baliare simul tellure quiescunt.
<sili. puni. 7.298>	Iuxta lecta manus, iuuenes in Marte probati,
<sili. puni. 7.299>	Et sonipes strato carpebat gramina dorso.
<sili. puni. 7.300>	Vt pepulere leuem intrantis uestigia somnum,
<sili. puni. 7.301>	"Heus!" inquit pariterque manus ad tela ferebat,
<sili. puni. 7.302>	"Quae te cura uigil fessum, germane, fatigat?"
<sili. puni. 7.303>	Ac iam constiterat sociosque in caespite fusos
<sili. puni. 7.304>	Incussa reuocat castrorum ad munera planta,
<sili. puni. 7.305>	Cum Libyae ductor: "Fabius me noctibus aegris,
<sili. puni. 7.306>	In curas Fabius nos excitat, illa senectus,
<sili. puni. 7.307>	Heu fatis quae sola meis currentibus obstat.
<sili. puni. 7.308>	Cernis, ut armata circumfundare corona,
<sili. puni. 7.309>	Et uallet clausos collectus miles in orbem.
<sili. puni. 7.310>	Verum age nunc, quoniam res artae, percipe porro,
<sili. puni. 7.311>	Quae meditata mihi. latos correpta per agros
<sili. puni. 7.312>	Armenta assueto belli de more sequuntur.
<sili. puni. 7.313>	Cornibus arentes edicam innectere ramos
<sili. puni. 7.314>	Sarmentique leuis fronti religare maniplos,
<sili. puni. 7.315>	Admotus cum feruorem disperserit ignis,
<sili. puni. 7.316>	Vt passim exsultent stimulante dolore iuuenci
<sili. puni. 7.317>	Et uaga per colles ceruice incendia iactent.
<sili. puni. 7.318>	Tum terrore nouo trepidus laxabit iniquas
<sili. puni. 7.319>	Custos excubias maioraque nocte timebit.
<sili. puni. 7.320>	Si cordi consulta (moras extrema recusant),
<sili. puni. 7.321>	Accingamur" ait. gemino tentoria gressu
<sili. puni. 7.322>	Inde petunt. ingens clipeo ceruice reposta
<sili. puni. 7.323>	Inter equos interque uiros interque iacebat
<sili. puni. 7.324>	Capta manu spolia et rorantia caede Maraxes
<sili. puni. 7.325>	Ac dirum, in somno ceu bella capesseret, amens
<sili. puni. 7.326>	Clamorem tum forte dabat dextraque tremente
<sili. puni. 7.327>	Arma toro et notum quaerebat feruidus ensem.
<sili. puni. 7.328>	Huic Mago, inuersa quatiens ut dispulit hasta
<sili. puni. 7.329>	Bellantem somnum: "tenebris, fortissime ductor,
<sili. puni. 7.330>	Iras compesce atque in lucem proelia differ.
<sili. puni. 7.331>	Ad fraudem occultamque fugam tutosque receptus
<sili. puni. 7.332>	Nunc nocte utendum est. arentes nectere frondes
<sili. puni. 7.333>	Cornibus et latis accensa immittere siluis
<sili. puni. 7.334>	Armenta, oppositi reserent quo claustra manipli,
<sili. puni. 7.335>	Germanus parat atque obsessa euellere castra.
<sili. puni. 7.336>	Emergamus, et hic Fabio persuadeat astus
<sili. puni. 7.337>	Non certare dolis." nihil hinc cunctante, sed acris
<sili. puni. 7.338>	Incepti laeto iuuene ad tentoria Acherrae
<sili. puni. 7.339>	Festinant, cui parca quies minimumque soporis
<sili. puni. 7.340>	Nec notum somno noctes aequare; feroci
<sili. puni. 7.341>	Peruigil inseruibat equo fessumque leuabat
<sili. puni. 7.342>	Tractando et frenis ora exagitata fouebat.
<sili. puni. 7.343>	At socii renouant tela arentemque cruorem
<sili. puni. 7.344>	Ferro detergent et dant mucronibus iras.
<sili. puni. 7.345>	Quid fortuna loci poscat, quid tempus, et ipsi
<sili. puni. 7.346>	Quaenam agitent, pandunt et coeptis ire ministrum
<sili. puni. 7.347>	Haud segnem hortantur. discurrit tessera castris,
<sili. puni. 7.348>	Intentique docent, quae sint properanda, monetque
<sili. puni. 7.349>	Quisque suos. instat trepidis stimulatque ruentes
<sili. puni. 7.350>	Nauus abire timor, dum caeca silentia dumque
<sili. puni. 7.351>	Maiores umbrae. rapida iam subdita peste
<sili. puni. 7.352>	Virgulta atque altis surgunt e cornibus ignes.
<sili. puni. 7.353>	Hic uero ut gliscente malo et quassantibus aegra
<sili. puni. 7.354>	Armentis capita adiutae pinguescere flammae
<sili. puni. 7.355>	Coepere et uincens fumos erumpere uertex,
<sili. puni. 7.356>	Per colles dumosque (lues agit atra), per altos
<sili. puni. 7.357>	Saxosi scopulos montis lymphata feruntur
<sili. puni. 7.358>	Corpora anhela boum, atque obsessis naribus igni
<sili. puni. 7.359>	Luctantur frustra rabidi mugire iuuenci.
<sili. puni. 7.360>	Per iuga, per ualles errat Vulcania pestis
<sili. puni. 7.361>	Nusquam stante malo, uicinaque litora fulgent.
<sili. puni. 7.362>	Quam multa affixus caelo sub nocte serena
<sili. puni. 7.363>	Fluctibus e mediis sulcator nauita ponti
<sili. puni. 7.364>	Astra uidet, quam multa uidet, feruoribus atris
<sili. puni. 7.365>	Cum Calabros urunt ad pinguia pabula saltus,
<sili. puni. 7.366>	Vertice Gargani residens incendia pastor.
<sili. puni. 7.367>	At facie subita uolitantum montibus altis
<sili. puni. 7.368>	Flammarum, quis tunc cecidit custodia sorti,
<sili. puni. 7.369>	Horrere atque ipsos nullo spargente uagari
<sili. puni. 7.370>	Credere et indomitos pasci sub collibus ignes.
<sili. puni. 7.371>	Caelone exciderint et magna fulmina dextra
<sili. puni. 7.372>	Torserit Omnipotens, an caecis rupta cauernis
<sili. puni. 7.373>	Fuderit egestas accenso sulphure flammas
<sili. puni. 7.374>	Infelix tellus, media in formidine quaerunt.
<sili. puni. 7.375>	Iamque abeunt, faucesque uiae citus occupat armis
<sili. puni. 7.376>	Poenus et in patulos exsultans emicat agros.
<sili. puni. 7.377>	Huc tamen usque uigil processerat arte regendi
<sili. puni. 7.378>	Dictator, Trebiam et Tusci post stagna profundi
<sili. puni. 7.379>	Esset ut Hannibali Fabium Romanaque tela
<sili. puni. 7.380>	Euasisse satis. quin et uestigia pulsi
<sili. puni. 7.381>	Et gressus premeret castris, ni sacra uocarent
<sili. puni. 7.382>	Ad patrios ueneranda deos. tum uersus ad urbem
<sili. puni. 7.383>	Alloquitur iuuenem, cui mos tramittere signa
<sili. puni. 7.384>	Et belli summam primasque iubebat habenas,
<sili. puni. 7.385>	Atque his praeformat dictis fingitque monendo:
<sili. puni. 7.386>	"Si factis nondum, Minuci, te cauta probare
<sili. puni. 7.387>	Erudiit Fortuna meis, nec ducere uerba
<sili. puni. 7.388>	Ad uerum decus ac prauis arcere ualebunt.
<sili. puni. 7.389>	Vidisti clausum Hannibalem. nil miles et alae
<sili. puni. 7.390>	Iuuere aut densis legio conferta maniplis.
<sili. puni. 7.391>	Testor te, solus clausi, nec deinde morabor.
<sili. puni. 7.392>	Dis sine me libare dapem et sollemnia ferre:
<sili. puni. 7.393>	Hunc iterum atque iterum uinctum uel montibus altis
<sili. puni. 7.394>	Amnibus aut rapidis (modo pugna absistite) tradam.
<sili. puni. 7.395>	Interea (crede experto, non fallimur) aegris
<sili. puni. 7.396>	Nil mouisse salus rebus. sit gloria multis
<sili. puni. 7.397>	Et placeat, quippe egregium, prosternere ferro
<sili. puni. 7.398>	Hostem, sed Fabio sit uos seruasse triumphus.
<sili. puni. 7.399>	Plena tibi castra atque intactus uulnere miles
<sili. puni. 7.400>	Creditur. hos nobis (erit haec sat gloria) redde.
<sili. puni. 7.401>	Iam cernes Libycum huic uallo assultare leonem,
<sili. puni. 7.402>	Iam praedas offerre tibi, iam uertere terga
<sili. puni. 7.403>	Respectantem adeo atque iras cum fraude coquentem.
<sili. puni. 7.404>	Claude, oro, castra et cunctas spes eripe pugnae.
<sili. puni. 7.405>	Haec monuisse satis. sed si compescere corda
<sili. puni. 7.406>	Non datur oranti, magno te iure pioque
<sili. puni. 7.407>	Dictator capere arma ueto." sic castra relinquens
<sili. puni. 7.408>	Vallarat monitis ac se referebat ad urbem.
<sili. puni. 7.409>	Ecce autem flatu classis Phoenissa secundo
<sili. puni. 7.410>	Litora Caietae Laestrygoniosque recessus
<sili. puni. 7.411>	Sulcabat rostris portusque intrarat apertos
<sili. puni. 7.412>	Ac totus multo spumabat remige pontus,
<sili. puni. 7.413>	Cum trepidae fremitu uitreis e sedibus antri
<sili. puni. 7.414>	Aequoreae pelago simul emersere sorores
<sili. puni. 7.415>	Ac possessa uident infestis litora proris.
<sili. puni. 7.416>	Tum magno perculsa metu Nereia turba
<sili. puni. 7.417>	Attonitae propere refluunt ad limina nota,
<sili. puni. 7.418>	Teleboum medio surgunt qua regna profundo
<sili. puni. 7.419>	Pumiceaeque procul sedes. immanis in antro
<sili. puni. 7.420>	Conditur abrupto Proteus ac spumea late
<sili. puni. 7.421>	Cautibus obiectis reiectat caerula uates.
<sili. puni. 7.422>	Is postquam (sat gnarus enim rerumque metusque)
<sili. puni. 7.423>	Per uarias lusit formas et terruit atri
<sili. puni. 7.424>	Serpentis squamis horrendaque sibila torsit
<sili. puni. 7.425>	Aut fremuit toruo mutatus membra leone,
<sili. puni. 7.426>	"Dicite," ait "quae causa uiae? quisue ora repente
<sili. puni. 7.427>	Peruasit pallor? cur scire futura libido?"
<sili. puni. 7.428>	Ad quae Cymodoce, Nympharum maxima natu
<sili. puni. 7.429>	Italidum: "nosti nostros, praesage, timores.
<sili. puni. 7.430>	Quid Tyriae classes ereptaque litora nobis
<sili. puni. 7.431>	Portendunt? num migrantur Rhoeteia regna
<sili. puni. 7.432>	In Libyam superis? aut hos Sarranus habebit
<sili. puni. 7.433>	Nauita iam portus? patria num sede fugatae
<sili. puni. 7.434>	Atlantem et Calpen extrema habitabimus antra?"
<sili. puni. 7.435>	Tunc sic, euoluens repetita exordia retro,
<sili. puni. 7.436>	Incipit ambiguus uates reseratque futura:
<sili. puni. 7.437>	"Laomedonteus Phrygia cum sedit in Ida
<sili. puni. 7.438>	Pastor et errantes dumosa per auia tauros
<sili. puni. 7.439>	Arguta reuocans ad roscida pascua canna,
<sili. puni. 7.440>	Audiuit sacrae lentus certamina formae,
<sili. puni. 7.441>	Tum, matris currus, niueos agitabat olores
<sili. puni. 7.442>	Tempora sollicitus litis seruasse Cupido.
<sili. puni. 7.443>	Paruulus ex umero corytos et aureus arcus
<sili. puni. 7.444>	Fulgebat, nutuque uetans trepidare parentem
<sili. puni. 7.445>	Monstrabat grauidam telis se ferre pharetram.
<sili. puni. 7.446>	Ast alius niuea comebat fronte capillos,
<sili. puni. 7.447>	Purpureos alius uestis religabat amictus,
<sili. puni. 7.448>	Cum sic suspirans roseo Venus ore decoros
<sili. puni. 7.449>	Alloquitur natos: "testis certissima uestrae
<sili. puni. 7.450>	Ecce dies pietatis adest. quis credere saluis
<sili. puni. 7.451>	Hoc ausit uobis? de forma atque ore (quid ultra
<sili. puni. 7.452>	Iam superest rerum?) certat Venus. omnia paruis
<sili. puni. 7.453>	Si mea tela dedi blando medicata ueneno
<sili. puni. 7.454>	Si uester, caelo ac terris qui foedera sancit,
<sili. puni. 7.455>	Stat supplex, cum uultis, auus: uictoria nostra
<sili. puni. 7.456>	Cypron Idumaeas referat de Pallade palmas,
<sili. puni. 7.457>	De Iunone Paphos centum mihi fumet in aris."
<sili. puni. 7.458>	Dumque haec aligeris instat Cytherea, sonabat
<sili. puni. 7.459>	Omne nemus gradiente dea. iam bellica uirgo
<sili. puni. 7.460>	Aegide deposita atque assuetum casside crinem
<sili. puni. 7.461>	Inuolui tunc compta tamen pacemque serenis
<sili. puni. 7.462>	Condiscens oculis ibat lucoque ferebat
<sili. puni. 7.463>	Praedicto sacrae uestigia concita plantae.
<sili. puni. 7.464>	Parte alia intrabat iussis Saturnia siluis
<sili. puni. 7.465>	Iudicium Phrygis et fastus pastoris et Iden
<sili. puni. 7.466>	Post fratris latura toros. postrema nitenti
<sili. puni. 7.467>	Affulsit uultu ridens Venus. omnia circa
<sili. puni. 7.468>	Et nemora et penitus frondosis rupibus antra
<sili. puni. 7.469>	Spirantem sacro traxerunt uertice odorem.
<sili. puni. 7.470>	Nec iudex sedisse ualet, fessique nitoris
<sili. puni. 7.471>	Luce cadunt oculi, ac metuit dubitasse uideri.
<sili. puni. 7.472>	Sed uictae fera bella deae uexere per aequor,
<sili. puni. 7.473>	Atque excisa suo pariter cum iudice Troia.
<sili. puni. 7.474>	Tum pius Aeneas terris iactatus et undis
<sili. puni. 7.475>	Dardanios Itala posuit tellure penates.
<sili. puni. 7.476>	Dum cete ponto innabunt, dum sidera caelo
<sili. puni. 7.477>	Lucebunt, dum sol Indo se litore tollet,
<sili. puni. 7.478>	Hic regna et nullae regnis per saecula metae.
<sili. puni. 7.479>	At uos, o natae, currit dum immobile filum,
<sili. puni. 7.480>	Hadriaci fugite infaustas Sasonis harenas.
<sili. puni. 7.481>	Sanguineis tumidus ponto miscebitur undis
<sili. puni. 7.482>	Aufidus et rubros impellet in aequora fluctus,
<sili. puni. 7.483>	Damnatoque deum quondam per carmina campo
<sili. puni. 7.484>	Aetolae rursus Teucris pugnabitis umbrae.
<sili. puni. 7.485>	Punica Romuleos quatient mox spicula muros,
<sili. puni. 7.486>	Multaque Hasdrubalis fulgebit strage Mataurus.
<sili. puni. 7.487>	Hinc ille e furto genitus patruique piabit
<sili. puni. 7.488>	Idem ultor patrisque necem; tum litus Elissae
<sili. puni. 7.489>	Implebit flammis auelletque Itala Poenum
<sili. puni. 7.490>	Viscera torrentem et propriis superabit in oris.
<sili. puni. 7.491>	Huic Carthago armis, huic Africa nomine cedet.
<sili. puni. 7.492>	Hic dabit ex sese, qui tertia bella fatiget
<sili. puni. 7.493>	Et cinerem Libyae ferat in Capitolia uictor."
<sili. puni. 7.494>	Quae dum arcana deum uates euoluit in antro,
<sili. puni. 7.495>	Iam monita et Fabium bellique equitumque magister
<sili. puni. 7.496>	Exuerat mente ac praeceps tendebat in hostem.
<sili. puni. 7.497>	Pascere nec Poenus prauum ac nutrire furorem
<sili. puni. 7.498>	Derat et, ut paruo maiora ad proelia damno
<sili. puni. 7.499>	Eliceret, dabat interdum simulantia terga,
<sili. puni. 7.500>	Non aliter, quam qui sparsa per stagna profundi
<sili. puni. 7.501>	Euocat e liquidis piscem penetralibus esca,
<sili. puni. 7.502>	Cumque leuem summa uidit iam nare sub unda,
<sili. puni. 7.503>	Ducit sinuato captiuum ad litora lino.
<sili. puni. 7.504>	Fama furit uersos hostes Poenumque salutem
<sili. puni. 7.505>	Inuenisse fuga; liceat si uincere, finem
<sili. puni. 7.506>	Promitti cladum; sed enim dicione carere
<sili. puni. 7.507>	Virtutem et poenas uincentibus esse repostas.
<sili. puni. 7.508>	Clausurum iam castra ducem rursusque referri
<sili. puni. 7.509>	Vaginae iussurum enses, reddatur in armis
<sili. puni. 7.510>	Vt ratio et purget miles, cur uicerit hostem.
<sili. puni. 7.511>	Haec uulgus. necnon patrum Saturnia mentes
<sili. puni. 7.512>	Inuidiae stimulo fodit et popularibus auris.
<sili. puni. 7.513>	Tunc indigna fide censent optandaque Poeno,
<sili. puni. 7.514>	Quae mox haud paruo luerent damnata periclo:
<sili. puni. 7.515>	Diuiditur miles, Fabioque equitumque magistro
<sili. puni. 7.516>	Imperia aequantur. fremitus spernebat et expers
<sili. puni. 7.517>	Irarum senior, magnas ne penderet alti
<sili. puni. 7.518>	Erroris poenas patria inconsulta, timebat.
<sili. puni. 7.519>	Ac tum, multa putans secum ut remeauit ab urbe,
<sili. puni. 7.520>	Partitus socias uires uicina propinquis
<sili. puni. 7.521>	Signa iugis locat et specula sublimis ab alta
<sili. puni. 7.522>	Non Romana minus seruat quam Punica castra.
<sili. puni. 7.523>	Nec mora disiecto Minuci uecordia uallo
<sili. puni. 7.524>	Perdendi simul et pereundi ardebat amore.
<sili. puni. 7.525>	Quem postquam rapidum uidit procedere castris
<sili. puni. 7.526>	Hinc Libys, hinc Fabius, simul accendere sagaces
<sili. puni. 7.527>	In subitum curas. propere capere arma maniplis
<sili. puni. 7.528>	Edicit uallique tenet munimine turmas
<sili. puni. 7.529>	Ausonius; torquet totas in proelia uires
<sili. puni. 7.530>	Poenorum ductor propellitque agmina uoce:
<sili. puni. 7.531>	"Dum dictator abest, rape, miles, tempora pugnae.
<sili. puni. 7.532>	Non sperata diu plano certamina campo
<sili. puni. 7.533>	Offert ecce deus. quoniam data copia, longum
<sili. puni. 7.534>	Detergete situm ferro multoque cruore
<sili. puni. 7.535>	Exsatiate, uiri, plenos rubiginis enses."
<sili. puni. 7.536>	Atque ea Cunctator pensabat ab aggere ualli
<sili. puni. 7.537>	Perlustrans campos oculis tantoque periclo
<sili. puni. 7.538>	Discere, quinam esset Fabius, te, Roma, dolebat.
<sili. puni. 7.539>	Cui natus iuncta arma ferens "dabit improbus" inquit
<sili. puni. 7.540>	"Quas dignum est, poenas, qui per suffragia caeca
<sili. puni. 7.541>	Inuasit nostros haec ad discrimina fasces.
<sili. puni. 7.542>	Insanae spectate tribus! pro lubrica rostra
<sili. puni. 7.543>	Et uanis fora laeta uiris! nunc munera Martis
<sili. puni. 7.544>	Aequent imperio et solem concedere nocti
<sili. puni. 7.545>	Sciscant imbelles. magna mercede piabunt
<sili. puni. 7.546>	Erroris rabiem et nostrum uiolasse parentem."
<sili. puni. 7.547>	Tum senior quatiens hastam lacrimisque coortis:
<sili. puni. 7.548>	"Sanguine Poenorum, iuuenis, tam tristia dicta
<sili. puni. 7.549>	Sunt abolenda tibi. patiarne ante ora manusque
<sili. puni. 7.550>	Ciuem deleri nostras? aut uincere Poenum
<sili. puni. 7.551>	Me spectante sinam? non aequauisse minorem
<sili. puni. 7.552>	Soluetur culpa, si sunt mihi talia corda?
<sili. puni. 7.553>	Iamque hoc, ne dubites, longaeui, nate, parentis
<sili. puni. 7.554>	Accipe et aeterno fixum sub pectore serua:
<sili. puni. 7.555>	Succensere nefas patriae, nec foedior ulla
<sili. puni. 7.556>	Culpa sub extremas fertur mortalibus umbras.
<sili. puni. 7.557>	Sic docuere senes. quantus qualisque fuisti,
<sili. puni. 7.558>	Cum pulsus lare et extorris Capitolia curru
<sili. puni. 7.559>	Intrares exul! tibi corpora caesa, Camille,
<sili. puni. 7.560>	Damnata quot sunt dextra! pacata fuissent
<sili. puni. 7.561>	Ni consulta uiro mensque impenetrabilis irae,
<sili. puni. 7.562>	Mutassentque solum sceptris Aeneia regna
<sili. puni. 7.563>	Nullaque nunc stares terrarum uertice, Roma.
<sili. puni. 7.564>	Pone iras, o nate, meas. socia arma feramus
<sili. puni. 7.565>	Et celeremus opem." iamque intermixta sonabant
<sili. puni. 7.566>	Classica, procursusque uiros colliserat acer.
<sili. puni. 7.567>	Primus claustra manu portae dictator et altos
<sili. puni. 7.568>	Disiecit postes rupitque in proelia cursum.
<sili. puni. 7.569>	Non grauiore mouent uenti certamina mole
<sili. puni. 7.570>	Odrysius Boreas et Syrtim tollere pollens
<sili. puni. 7.571>	Africus, obnixi cum bella furentia torquent;
<sili. puni. 7.572>	Distraxere fretum ac diuersa ad litora uoluunt
<sili. puni. 7.573>	Aequor quisque suum; sequitur stridente procella
<sili. puni. 7.574>	Nunc huc, nunc illuc raptum mare et intonat undis.
<sili. puni. 7.575>	Haud prorsus daret ullus honos tellusque subacta
<sili. puni. 7.576>	Phoenicum et Carthago ruens, iniuria quantum
<sili. puni. 7.577>	Orta ex inuidia decoris tulit. omnia namque
<sili. puni. 7.578>	Dura simul deuicta uiro, metus, Hannibal, irae,
<sili. puni. 7.579>	Inuidia, atque una fama et fortuna subactae.
<sili. puni. 7.580>	Poenus ab excelso rapidos decurrere uallo
<sili. puni. 7.581>	Vt uidit, tremuere irae, ceciditque repente
<sili. puni. 7.582>	Cum gemitu spes haud dubiae praesumpta ruinae;
<sili. puni. 7.583>	Quippe aciem denso circumuallauerat orbe
<sili. puni. 7.584>	Hausurus clausos coniectis undique telis.
<sili. puni. 7.585>	Atque hic Dardanius prauo certamine ductor
<sili. puni. 7.586>	Iam Styga et aeternas intrarat mente tenebras
<sili. puni. 7.587>	(Nam Fabium auxiliumque uiri sperare pudebat)
<sili. puni. 7.588>	Cum senior gemino complexus proelia cornu
<sili. puni. 7.589>	Vlteriore ligat Poenorum terga corona
<sili. puni. 7.590>	Et modo claudentes aciem nunc, extima cingens,
<sili. puni. 7.591>	Clausos ipse tenet. maiorem surgere in arma
<sili. puni. 7.592>	Maioremque dedit cerni Tirynthius. altae
<sili. puni. 7.593>	Scintillant cristae et, mirum, uelocibus ingens
<sili. puni. 7.594>	Per subitum membris uenit uigor; ingerit hastas
<sili. puni. 7.595>	Aduersumque premit telorum nubibus hostem,
<sili. puni. 7.596>	Qualis post iuuenem nondum subeunte senecta
<sili. puni. 7.597>	Rector erat Pylius bellis aetate secunda.
<sili. puni. 7.598>	Inde ruens Thurin et Buten et Narin et Arsen
<sili. puni. 7.599>	Dat leto fisumque manus conferre Mahalcen,
<sili. puni. 7.600>	Cui decus insigne et quaesitum cuspide nomen.
<sili. puni. 7.601>	Tum Garadum largumque comae prosternit Adherben
<sili. puni. 7.602>	Et geminas acies superantem uertice Thulin,
<sili. puni. 7.603>	Qui summas alto prensabat in aggere pinnas.
<sili. puni. 7.604>	Eminus hos. gladio Sapharum gladioque Monaesum
<sili. puni. 7.605>	Et Morinum pugnas aeris stridore cientem,
<sili. puni. 7.606>	Dexteriore gena sedit cui letifer ictus
<sili. puni. 7.607>	Perque tubam fixae decurrens uulnere malae
<sili. puni. 7.608>	Extremo fluxit propulsus murmure sanguis.
<sili. puni. 7.609>	Proximus huic iaculo Nasamonius occidit Idmon.
<sili. puni. 7.610>	Namque super tepido lapsantem sanguine et aegra
<sili. puni. 7.611>	Lubrica nitentem nequiquam euadere planta
<sili. puni. 7.612>	Impacto prosternit equo trepideque leuantem
<sili. puni. 7.613>	Membra afflicta solo pressa uiolentius hasta
<sili. puni. 7.614>	Implicuit terrae telumque in caede reliquit.
<sili. puni. 7.615>	Haeret humi cornus motu tremefacta iacentis
<sili. puni. 7.616>	Et campo seruat mandatum affixa cadauer.
<sili. puni. 7.617>	Necnon exemplo laudis furiata iuuentus,
<sili. puni. 7.618>	Syllaeque Crassique simul iunctusque Metello
<sili. puni. 7.619>	Furnius ac melior dextrae Torquatus, inibant
<sili. puni. 7.620>	Proelia et unanimi uel morte emisse uolebant
<sili. puni. 7.621>	Spectari Fabio. miser hic uestigia retro
<sili. puni. 7.622>	Dum rapit et molem subducto corpore uitat
<sili. puni. 7.623>	Intorti Bibulus saxi atque in terga refertur,
<sili. puni. 7.624>	Strage super lapsus socium, qua fibula morsus
<sili. puni. 7.625>	Loricae crebro laxata resoluerat ictu,
<sili. puni. 7.626>	Accepit lateri penitusque in uiscera adegit
<sili. puni. 7.627>	Exstabat fixo quod forte cadauere ferrum.
<sili. puni. 7.628>	Heu sortem necis! euasit Garamantica tela
<sili. puni. 7.629>	Marmaridumque manus, ut inerti cuspide fusus
<sili. puni. 7.630>	Occideret, telo non in sua uulnera misso.
<sili. puni. 7.631>	Voluitur exanimis, turpatque decora iuuenta
<sili. puni. 7.632>	Ora nouus pallor. membris dimissa solutis
<sili. puni. 7.633>	Arma fluunt, erratque niger per lumina somnus.
<sili. puni. 7.634>	Venerat ad bellum Tyria Sidone nepotum
<sili. puni. 7.635>	Excitus prece et auxilio socia arma ferebat
<sili. puni. 7.636>	Eoa tumidus pharetrati militis ala
<sili. puni. 7.637>	Gens Cadmi, Cleadas, fulua cui plurima passim
<sili. puni. 7.638>	Casside et aurato fulgebat gemma monili,
<sili. puni. 7.639>	Qualis ubi Oceani renouatus Lucifer unda
<sili. puni. 7.640>	Laudatur Veneri et certat maioribus astris.
<sili. puni. 7.641>	Ostro ipse ac sonipes ostro totumque per agmen
<sili. puni. 7.642>	Purpura Agenoreis saturata micabat aenis.
<sili. puni. 7.643>	Hic auidum pugnae et tam clarum excidere nomen
<sili. puni. 7.644>	Brutum exoptantem uarie nunc laeuus in orbem,
<sili. puni. 7.645>	Nunc dexter leuibus flexo per deuia gyris
<sili. puni. 7.646>	Ludificatus equo uolucrem post terga sagittam
<sili. puni. 7.647>	Fundit Achaemenio detrectans proelia ritu.
<sili. puni. 7.648>	Nec damnata manus, medio sed, flebile, mento
<sili. puni. 7.649>	Armigeri Cascae penetrabilis haesit harundo
<sili. puni. 7.650>	Obliquumque secans surrecta cuspide uulnus
<sili. puni. 7.651>	Vmenti ferrum admouit tepefacta palato.
<sili. puni. 7.652>	At Brutus diro casu turbatus amici
<sili. puni. 7.653>	Ausum multa uirum et spargentem in uulnera saeuos
<sili. puni. 7.654>	Fraude fugae calamos iam nullis cursibus instat
<sili. puni. 7.655>	Prendere cornipedis, sed totam pectoris iram
<sili. puni. 7.656>	Mandat atrox hastae telumque uolatile nodo
<sili. puni. 7.657>	Excutit ac summum, qua laxa monilia crebro
<sili. puni. 7.658>	Nudabant uersu, tramittit cuspide pectus.
<sili. puni. 7.659>	Labitur intento cornu transfossus, et una
<sili. puni. 7.660>	Arcum laeua cadens, dimisit dextra sagittam.
<sili. puni. 7.661>	At non tam tristi sortitus proelia Marte
<sili. puni. 7.662>	Phoebei Soractis honor Carmelus agebat.
<sili. puni. 7.663>	Sanguine quippe suo iam Bagrada tinxerat ensem,
<sili. puni. 7.664>	Dux rectorque Nubae populi, iam fusus eidem
<sili. puni. 7.665>	Zeusis, Amyclaei stirps impacata Phalanti,
<sili. puni. 7.666>	Quem tulerat mater claro Phoenissa Laconi.
<sili. puni. 7.667>	Talia dum metuit, nec pugnae fisus in hoste
<sili. puni. 7.668>	Tam rapido nec deinde fugae, suadente pauore
<sili. puni. 7.669>	Per dumos miser in uicina cacumina quercus
<sili. puni. 7.670>	Repserat atque alta sese occultabat in umbra
<sili. puni. 7.671>	Hampsicus insistens tremulis sub pondere ramis.
<sili. puni. 7.672>	Hunc longa multa orantem Carmelus et altos
<sili. puni. 7.673>	Mutantem saltu ramos transuerberat hasta,
<sili. puni. 7.674>	Vt, qui uiscata populatur harundine lucos,
<sili. puni. 7.675>	Dum nemoris celsi procera cacumina sensim
<sili. puni. 7.676>	Substructa certat tacitus contingere meta,
<sili. puni. 7.677>	Sublimem calamo sequitur crescente uolucrem.
<sili. puni. 7.678>	Effudit uitam, atque alte manante cruore
<sili. puni. 7.679>	Membra pependerunt curuato exsanguia ramo.
<sili. puni. 7.680>	Iamque in palantes ac uersos terga feroces
<sili. puni. 7.681>	Pugnabant Itali, subitus cum mole pauenda
<sili. puni. 7.682>	Terrificis Maurus prorumpit Tunger in armis.
<sili. puni. 7.683>	Nigra uiro membra, et furui iuga celsa trahebant
<sili. puni. 7.684>	Cornipedes, totusque nouae formidinis arte
<sili. puni. 7.685>	Concolor aequabat liuentia currus equorum
<sili. puni. 7.686>	Terga, nec erectis similes imponere cristis
<sili. puni. 7.687>	Cessarat pennas, aterque tegebat amictus,
<sili. puni. 7.688>	Ceu quondam aeternae regnator noctis, ad imos
<sili. puni. 7.689>	Cum fugeret thalamos Hennaea uirgine rapta,
<sili. puni. 7.690>	Egit nigrantem Stygia caligine currum.
<sili. puni. 7.691>	At Cato tum prima sparsus lanugine malas,
<sili. puni. 7.692>	Quod peperere decus Circaeo Tuscula dorso
<sili. puni. 7.693>	Moenia, Laertae quondam regnata nepoti,
<sili. puni. 7.694>	Quamquam tardatos turbata fronte Latinos
<sili. puni. 7.695>	Collegisse gradum uidet, imperterritus ipse
<sili. puni. 7.696>	Ferrata calce atque effusa largus habena
<sili. puni. 7.697>	Cunctantem impellebat equum. negat obuius ire
<sili. puni. 7.698>	Et trepidat cassa sonipes exterritus umbra.
<sili. puni. 7.699>	Tum celer in pugnam dorso delatus ab alto
<sili. puni. 7.700>	Alipedem planta currum premit atque uolanti
<sili. puni. 7.701>	Assilit a tergo. cecidere et lora repente
<sili. puni. 7.702>	Et stimuli, ferrumque super ceruice tremiscens
<sili. puni. 7.703>	Palluit infelix subducto sanguine Maurus.
<sili. puni. 7.704>	Ora rapit gladio praefixaque cuspide portat.
<sili. puni. 7.705>	At saeuo Mauorte ferox perrumpit anhelum
<sili. puni. 7.706>	Dictator cum caede globum. miserabile uisu,
<sili. puni. 7.707>	Vulneribus fessum ac multo labente cruore
<sili. puni. 7.708>	Ductorem cernit suprema ac foeda precantem.
<sili. puni. 7.709>	Manauere genis lacrimae, clipeoque pauentem
<sili. puni. 7.710>	Protegit et natum stimulans "fortissime, labem
<sili. puni. 7.711>	Hanc pellamus" ait "Poenoque ob mitia facta,
<sili. puni. 7.712>	Quod nullos nostris ignes disperserit aruis,
<sili. puni. 7.713>	Dignum expendamus pretium." tunc arte paterna
<sili. puni. 7.714>	Ac stimulis gaudens iuuenis circumdata Poenum
<sili. puni. 7.715>	Agmina deturbat gladio campumque relaxat,
<sili. puni. 7.716>	Donec Sidonius decederet aequore ductor,
<sili. puni. 7.717>	Ceu stimulante fame rapuit cum Martius agnum
<sili. puni. 7.718>	Auerso pastore lupus fetumque trementem
<sili. puni. 7.719>	Ore tenet presso, tum, si uestigia cursu
<sili. puni. 7.720>	Auditis celeret balatibus obuia pastor,
<sili. puni. 7.721>	Iam sibimet metuens spirantem dentibus imis
<sili. puni. 7.722>	Reiectat praedam et uacuo fugit aeger hiatu.
<sili. puni. 7.723>	Tum demum, Tyriis quas circumfuderat atra
<sili. puni. 7.724>	Tempestas, Stygiae tandem fugere tenebrae.
<sili. puni. 7.725>	Torpebant dextrae, et sese meruisse negabant
<sili. puni. 7.726>	Seruari, subitisque bonis mens aegra natabat,
<sili. puni. 7.727>	Vt, qui collapsa pressi iacuere ruina,
<sili. puni. 7.728>	Eruta cum subito membra et nox atra recessit,
<sili. puni. 7.729>	Coniuent solemque pauent agnoscere uisu.
<sili. puni. 7.730>	Quis actis senior numerato milite laetus
<sili. puni. 7.731>	Colles et tuto repetebat in aggere castra.
<sili. puni. 7.732>	Ecce autem e media iam morte renata iuuentus
<sili. puni. 7.733>	Clamorem tollens ad sidera et ordine longo
<sili. puni. 7.734>	Ibat ouans Fabiumque decus Fabiumque salutem
<sili. puni. 7.735>	Certatim et magna memorabant uoce parentem.
<sili. puni. 7.736>	Tum qui partitis dissederat ante maniplis
<sili. puni. 7.737>	"Sancte" ait "o genitor, reuocato ad lucis honorem
<sili. puni. 7.738>	Si fas uera queri, cur nobis castra uirosque
<sili. puni. 7.739>	Diuidere est licitum? patiens cur arma dedisti,
<sili. puni. 7.740>	Quae solus rexisse uales? hoc munere lapsi
<sili. puni. 7.741>	Aeternas multo cum sanguine uidimus umbras.
<sili. puni. 7.742>	Ocius huc aquilas seruataque signa referte.
<sili. puni. 7.743>	Hic patria est, murique urbis stant pectore in uno.
<sili. puni. 7.744>	Tuque dolos, Poene, atque astus tandem exue notos;
<sili. puni. 7.745>	Cum solo tibi iam Fabio sunt bella gerenda."
<sili. puni. 7.746>	Haec ubi dicta dedit, mille hinc, uenerabile uisu,
<sili. puni. 7.747>	Caespite de uiridi surgunt properantibus arae.
<sili. puni. 7.748>	Nec prius aut epulas aut munera grata Lyaei
<sili. puni. 7.749>	Fas cuiquam tetigisse fuit, quam multa precatus
<sili. puni. 7.750>	In mensam Fabio sacrum libauit honorem.
<sili. puni. 8.1>	Primus Agenoridum cedentia terga uidere
<sili. puni. 8.2>	Aeneadis dederat Fabius Romana parentem
<sili. puni. 8.3>	Solum castra uocant, solum uocat Hannibal hostem
<sili. puni. 8.4>	Impatiensque morae fremit: ut sit copia Martis,
<sili. puni. 8.5>	Exspectanda uiri fata optandumque sub armis
<sili. puni. 8.6>	Parcarum auxilium. namque hac spirante senecta
<sili. puni. 8.7>	Nequiquam sese Latium sperare cruorem.
<sili. puni. 8.8>	Iam uero concors miles signisque relatis
<sili. puni. 8.9>	Indiuisus honos iterumque et rursus eidem
<sili. puni. 8.10>	Soli obluctandum Fabio maioribus aegrum
<sili. puni. 8.11>	Angebant curis. lentando feruida bella
<sili. puni. 8.12>	Dictator cum multa adeo, tum miles egenus
<sili. puni. 8.13>	Cunctarum ut rerum Tyrius foret, arte sedendi
<sili. puni. 8.14>	Egerat et, quamquam finis pugnaque manuque
<sili. puni. 8.15>	Hauddum partus erat, iam bello uicerat hostem.
<sili. puni. 8.16>	Quin etiam ingenio fluxi, sed prima feroces,
<sili. puni. 8.17>	Vaniloquum Celtae genus ac mutabile mentis,
<sili. puni. 8.18>	Respectare domos. maerebant caede sine ulla
<sili. puni. 8.19>	(Insolitum sibi) bella geri siccasque cruore
<sili. puni. 8.20>	Inter tela siti Mauortis hebescere dextras.
<sili. puni. 8.21>	His super internae labes et ciuica uulnus
<sili. puni. 8.22>	Inuidia augebant. laeuus conatibus Hannon
<sili. puni. 8.23>	Ductoris non ulla domo summittere patres
<sili. puni. 8.24>	Auxilia aut ullis opibus iuuisse sinebat.
<sili. puni. 8.25>	Quis lacerum curis et rerum extrema pauentem
<sili. puni. 8.26>	Ad spes armorum et furialia uota reducit
<sili. puni. 8.27>	Praescia Cannarum Iuno atque elata futuris.
<sili. puni. 8.28>	Namque hac accitam stagnis Laurentibus Annam
<sili. puni. 8.29>	Affatur uoce et blandis hortatibus implet:
<sili. puni. 8.30>	"Sanguine cognato iuuenis tibi, diua, laborat
<sili. puni. 8.31>	Hannibal, a uestro nomen memorabile Belo.
<sili. puni. 8.32>	Perge age et insanos curarum comprime fluctus.
<sili. puni. 8.33>	Excute sollicito Fabium. sola ille Latinos
<sili. puni. 8.34>	Sub iuga mittendi mora iam discingitur armis.
<sili. puni. 8.35>	Cum Varrone manus et cum Varrone serenda
<sili. puni. 8.36>	Proelia. ne desit fatis ad signa mouenda.
<sili. puni. 8.37>	Ipsa adero. tendat iamdudum in Iapyga campum.
<sili. puni. 8.38>	Huc Trebiae rursum et Thrasymenni fata sequentur."
<sili. puni. 8.39>	Tum diua indigetis castis contermina lucis
<sili. puni. 8.40>	"Haud" inquit "tua ius nobis praecepta morari.
<sili. puni. 8.41>	Sit fas, sit tantum, quaeso, retinere fauorem
<sili. puni. 8.42>	Antiquae patriae mandataque magna sororis,
<sili. puni. 8.43>	Quamquam inter Latios Annae stet numen honores."
<sili. puni. 8.44>	Multa retro rerum iacet atque ambagibus aeui
<sili. puni. 8.45>	Obtegitur densa caligine mersa uetustas,
<sili. puni. 8.46>	Cur Sarrana dicent Oenotri numina templo
<sili. puni. 8.47>	Regnisque Aeneadum germana colatur Elissae.
<sili. puni. 8.48>	Sed pressis stringam reuocatam ab origine famam
<sili. puni. 8.49>	Narrandi metis breuiterque antiqua reuoluam:
<sili. puni. 8.50>	Iliaco postquam deserta est hospite Dido
<sili. puni. 8.51>	Et spes abruptae, medio in penetralibus atram
<sili. puni. 8.52>	Festinat furibunda pyram. tum corripit ensem
<sili. puni. 8.53>	Certa necis, profugi donum exitiale mariti.
<sili. puni. 8.54>	Despectus taedae regnis se imponit Iarbas,
<sili. puni. 8.55>	Et tepido fugit Anna rogo. quis rebus egenis
<sili. puni. 8.56>	Ferret opem Nomadum late terrente tyranno?
<sili. puni. 8.57>	Battus Cyrenen molli tum forte fouebat
<sili. puni. 8.58>	Imperio, mitis Battus lacrimasque dedisse
<sili. puni. 8.59>	Casibus humanis facilis. qui supplice uisa
<sili. puni. 8.60>	Intremuit regum euentus dextramque tetendit.
<sili. puni. 8.61>	Atque ea, dum flauas bis tondet messor aristas,
<sili. puni. 8.62>	Seruata interea sedes; nec longius uti
<sili. puni. 8.63>	His opibus Battoque fuit. nam ferre per aequor
<sili. puni. 8.64>	Exitium miserae iam Pygmaliona docebat.
<sili. puni. 8.65>	Ergo agitur pelago, diuis inimica sibique,
<sili. puni. 8.66>	Quod se non dederit comitem in suprema sorori,
<sili. puni. 8.67>	Donec iactatam laceris, miserabile, uelis
<sili. puni. 8.68>	Fatalis turbo in Laurentes expulit oras.
<sili. puni. 8.69>	Non caeli, non illa soli, non gnara colentum
<sili. puni. 8.70>	Sidonis in Latia trepidabat naufraga terra.
<sili. puni. 8.71>	Ecce autem Aeneas sacro comitatus Iulo,
<sili. puni. 8.72>	Iam regni compos, noto sese ore ferebat.
<sili. puni. 8.73>	Qui terrae defixam oculos et multa timentem
<sili. puni. 8.74>	Ac deinde allapsam genibus lacrimantis Iuli
<sili. puni. 8.75>	Attollit mitique manu intra limina ducit
<sili. puni. 8.76>	Atque ubi iam casus aduersorumque pauorem
<sili. puni. 8.77>	Hospitii leniuit honos, tum discere maesta
<sili. puni. 8.78>	Exposcit cura letum infelicis Elissae.
<sili. puni. 8.79>	Cui sic uerba trahens largis cum fletibus Anna
<sili. puni. 8.80>	Incipit et blandas addit pro tempore uoces:
<sili. puni. 8.81>	"Nate dea, solus regni lucisque fuisti
<sili. puni. 8.82>	Germanae tu causa meae. mors testis et ille
<sili. puni. 8.83>	(Heu cur non idem mihi tum!) rogus. ora uidere
<sili. puni. 8.84>	Postquam est ereptum miserae tua, litore sedit
<sili. puni. 8.85>	Interdum, stetit interdum, uentosque secuta
<sili. puni. 8.86>	Infelix oculis magno clamore uocabat
<sili. puni. 8.87>	Aenean comitemque tuae se imponere solam
<sili. puni. 8.88>	Orabat paterere rati. mox turbida anhelum
<sili. puni. 8.89>	Rettulit in thalamos cursum subitoque tremore
<sili. puni. 8.90>	Substitit et sacrum timuit tetigisse cubile.
<sili. puni. 8.91>	Inde amens nunc sideream fulgentis Iuli
<sili. puni. 8.92>	Effigiem fouet amplexu, nunc tota repente
<sili. puni. 8.93>	Ad uultus conuersa tuos ab imagine pendet
<sili. puni. 8.94>	Conqueriturque tibi et sperat responsa remitti.
<sili. puni. 8.95>	Non umquam spem ponit amor. iam tecta domumque
<sili. puni. 8.96>	Deserit et rursus portus furibunda reuisit,
<sili. puni. 8.97>	Si qui te referant conuerso flamine uenti
<sili. puni. 8.98>	Ad magicas etiam fallax atque improba gentis
<sili. puni. 8.99>	Massylae leuitas descendere compulit artes.
<sili. puni. 8.100>	Heu sacri uatum errores! dum numina noctis
<sili. puni. 8.101>	Eliciunt spondentque nouis medicamina curis,
<sili. puni. 8.102>	Quod uidi decepta nefas! congessit in atram
<sili. puni. 8.103>	Cuncta tui monumenta pyram et non prospera dona."
<sili. puni. 8.104>	Tunc sic Aeneas dulci repetitus amore:
<sili. puni. 8.105>	"Tellurem hanc iuro, uota inter nostra frequenter
<sili. puni. 8.106>	Auditam uobis, iuro caput, Anna, tibique
<sili. puni. 8.107>	Germanaeque tuae dilectum mitis Iuli,
<sili. puni. 8.108>	Respiciens aegerque animi tum regna reliqui
<sili. puni. 8.109>	Vestra nec abscessem thalamo, ni magna minatus
<sili. puni. 8.110>	Meque sua ratibus dextra imposuisset et alto
<sili. puni. 8.111>	Egisset rapidis classem Cyllenius Euris.
<sili. puni. 8.112>	Sed cur (heu seri monitus!) cur tempore tali
<sili. puni. 8.113>	Incustodito saeuire dedistis amori?"
<sili. puni. 8.114>	Contra sic infit soluens uix murmur anhelum
<sili. puni. 8.115>	Inter singultus labrisque trementibus Anna:
<sili. puni. 8.116>	"Nigro forte Ioui, cui tertia regna laborant,
<sili. puni. 8.117>	Atque atri sociae thalami noua sacra parabam,
<sili. puni. 8.118>	Quis aegram mentem et trepidantia corda leuaret
<sili. puni. 8.119>	Infelix germana tori, furuasque trahebam
<sili. puni. 8.120>	Ipsa manu properans ad uisa pianda bidentes.
<sili. puni. 8.121>	Namque et per somnum dirus me impleuerat horror
<sili. puni. 8.122>	Terque suam Dido, ter cum clamore uocarat
<sili. puni. 8.123>	Et laeta exsultans ostenderat ora Sychaeus.
<sili. puni. 8.124>	Quae dum abigo menti et sub lucem ut uisa secundent
<sili. puni. 8.125>	Oro caelicolas ac uiuo purgor in amni,
<sili. puni. 8.126>	Illa cito passu peruecta ad litora mutae
<sili. puni. 8.127>	Oscula, qua steteras, bis terque infixit harenae.
<sili. puni. 8.128>	Deinde amplexa sinu late uestigia fouit,
<sili. puni. 8.129>	Ceu cinerem orbatae pressant ad pectora matres
<sili. puni. 8.130>	Tum rapido praeceps cursu resolutaque crinem
<sili. puni. 8.131>	Euasit propere in celsam, quam struxerat ante
<sili. puni. 8.132>	Magna mole, pyram, cuius de sede dabatur
<sili. puni. 8.133>	Cernere cuncta freta et totam Carthaginis urbem.
<sili. puni. 8.134>	Hic Phrygiam uestem et bacatum induta monile
<sili. puni. 8.135>	Postquam illum infelix hausit, quo munera primum
<sili. puni. 8.136>	Sunt conspecta, diem et conuiuia mente reduxit
<sili. puni. 8.137>	Festasque aduentu mensas teque ordine Troiae
<sili. puni. 8.138>	Narrantem longos se peruigilante labores,
<sili. puni. 8.139>	In portus amens rorantia lumina flexit
<sili. puni. 8.140>	"Di longae noctis, quorum iam numina nobis
<sili. puni. 8.141>	Mors instans maiora facit, precor," inquit "adeste
<sili. puni. 8.142>	Et placidi uictos ardore admittite manes.
<sili. puni. 8.143>	Aeneae coniunx, Veneris nurus, ulta maritum
<sili. puni. 8.144>	Vidi constructas nostrae Carthaginis arces.
<sili. puni. 8.145>	Nunc ad uos magni descendet corporis umbra.
<sili. puni. 8.146>	Me quoque fors dulci quondam uir notus amore
<sili. puni. 8.147>	Exspectat curas cupiens aequare priores."
<sili. puni. 8.148>	Haec dicens ensem media in praecordia adegit
<sili. puni. 8.149>	Ensem Dardanii quaesitum in pignus amoris.
<sili. puni. 8.150>	Viderunt comites tristique per atria planctu
<sili. puni. 8.151>	Concurrunt; magnis resonant ululatibus aedes
<sili. puni. 8.152>	Accepi infelix dirisque exterrita fatis,
<sili. puni. 8.153>	Ora manu lacerans, lymphato regia cursu
<sili. puni. 8.154>	Tecta peto celsosque gradus euadere nitor.
<sili. puni. 8.155>	Ter diro fueram conata incumbere ferro,
<sili. puni. 8.156>	Ter cecidi exanimae membris reuoluta sororis
<sili. puni. 8.157>	Iamque ferebatur uicina per oppida rumor:
<sili. puni. 8.157a>	Arma parant Nomadum proceres et saeuus Iarbas
<sili. puni. 8.158>	Tum Cyrenaeam fatis agitantibus urbem
<sili. puni. 8.159>	Deuenio; hinc uestris pelagi uis appulit oris."
<sili. puni. 8.160>	Motus erat placidumque animum mentemque quietam
<sili. puni. 8.161>	Troius in miseram rector susceperat Annam.
<sili. puni. 8.162>	Iamque omnes luctus omnesque e pectore curas
<sili. puni. 8.163>	Dispulerat, Phrygiis nec iam amplius aduena tectis
<sili. puni. 8.164>	Illa uidebatur tacito nox atra sopore
<sili. puni. 8.165>	Cuncta per et terras et lati stagna profundi
<sili. puni. 8.166>	Condiderat, tristi cum Dido aegerrima uultu
<sili. puni. 8.167>	Has uisa in somnis germanae effundere uoces:
<sili. puni. 8.168>	"His, soror, in tectis longae indulgere quieti,
<sili. puni. 8.169>	Heu nimium secura, potes? nec, quae tibi fraudes
<sili. puni. 8.170>	Tendantur, quae circumstent discrimina, cernis?
<sili. puni. 8.171>	At nondum nostro infaustos generique soloque
<sili. puni. 8.172>	Laomedonteae noscis telluris alumnos?
<sili. puni. 8.173>	Tum caelum rapida stellas uertigine uoluet,
<sili. puni. 8.174>	Lunaque fraterno lustrabit lumine terras,
<sili. puni. 8.175>	Pax nulla Aeneadas inter Tyriosque manebit.
<sili. puni. 8.176>	Surge, age; iam tacitas suspecta Lauinia fraudes
<sili. puni. 8.177>	Molitur dirumque nefas sub corde uolutat.
<sili. puni. 8.178>	Praeterea (ne falsa putes haec fingere somnum)
<sili. puni. 8.179>	Haud procul hinc paruo descendens fonte Numicus
<sili. puni. 8.180>	Labitur et leni per ualles uoluitur amne.
<sili. puni. 8.181>	Huc rapies, germana, uiam tutosque receptus.
<sili. puni. 8.182>	Te sacra excipient hilares in flumina Nymphae,
<sili. puni. 8.183>	Aeternumque Italis numen celebrabere in oris."
<sili. puni. 8.184>	Sic fata in tenuem Phoenissa euanuit auram.
<sili. puni. 8.185>	Anna nouis somno excutitur perterrita uisis,
<sili. puni. 8.186>	Itque timor totos gelido sudore per artus.
<sili. puni. 8.187>	Tunc, ut erat tenui corpus uelamine tecta,
<sili. puni. 8.188>	Prosiluit stratis humilique egressa fenestra
<sili. puni. 8.189>	Per patulos currit plantis pernicibus agros,
<sili. puni. 8.190>	Donec harenoso, sic fama, Numicius illam
<sili. puni. 8.191>	Suscepit gremio uitreisque abscondidit antris.
<sili. puni. 8.192>	Orta dies totum radiis impleuerat orbem,
<sili. puni. 8.193>	Cum nullam Aeneadae thalamis Sidonida nacti
<sili. puni. 8.194>	Et Rutulum magno errantes clamore per agrum
<sili. puni. 8.195>	Vicini ad ripas fluuii manifesta sequuntur
<sili. puni. 8.196>	Signa pedum, dumque inter se mirantur, ab alto
<sili. puni. 8.197>	Amnis aquas cursumque rapit. tum sedibus imis
<sili. puni. 8.198>	Inter caeruleas uisa est residere sorores
<sili. puni. 8.199>	Sidonis et placido Teucros affarier ore.
<sili. puni. 8.200>	Ex illo primis anni celebrata diebus
<sili. puni. 8.201>	Per totam Ausoniam uenerando numine culta est.
<sili. puni. 8.202>	Hanc postquam in tristes Italum Saturnia pugnas
<sili. puni. 8.203>	Hortata est, celeri superum petit aethera curru
<sili. puni. 8.204>	Optatum Latii tandem potura cruorem.
<sili. puni. 8.205>	Diua deae parere parat magnumque Libyssae
<sili. puni. 8.206>	Ductorem gentis nulli conspecta petebat.
<sili. puni. 8.207>	Ille uirum coetu tum forte remotus ab omni
<sili. puni. 8.208>	Incertos rerum euentus bellique uolutans
<sili. puni. 8.209>	Anxia ducebat uigili suspiria uoce.
<sili. puni. 8.210>	Cui dea sic dictis curas solatur amicis:
<sili. puni. 8.211>	"Quid tantum ulterius, rex o fortissime gentis
<sili. puni. 8.212>	Sidoniae, ducis cura aegrescente dolorem?
<sili. puni. 8.213>	Omnis iam placata tibi manet ira deorum
<sili. puni. 8.214>	Omnis Agenoridis rediit fauor. eia, age, segnes
<sili. puni. 8.215>	Rumpe moras, rape Marmaricas in proelia uires.
<sili. puni. 8.216>	Mutati fasces. iam bellum atque arma senatus
<sili. puni. 8.217>	Ex inconsulto posuit Tirynthius heros
<sili. puni. 8.218>	Cumque alio tibi Flaminio sunt bella gerenda
<sili. puni. 8.219>	Me tibi, ne dubites, summi matrona Tonantis
<sili. puni. 8.220>	Misit. ego Oenotris aeternum numen in oris
<sili. puni. 8.221>	Concelebror, uestri generata e sanguine Beli.
<sili. puni. 8.222>	Haud mora sit; rapido belli rape fulmina cursu
<sili. puni. 8.223>	Celsus Iapygios ubi se Garganus in agros
<sili. puni. 8.224>	Explicat. haud longe tellus; huc dirige signa."
<sili. puni. 8.224a>	Haec ut Roma cadat sat erit uictoria Poenis
<sili. puni. 8.225>	Dixit et in nubes umentia sustulit ora.
<sili. puni. 8.226>	Cui dux promissae reuirescens pignore laudis
<sili. puni. 8.227>	"Nympha, decus generis, quo non sacratius ullum
<sili. puni. 8.228>	Numen" ait "nobis, felix oblata secundes.
<sili. puni. 8.229>	Ast ego te compos pugnae Carthaginis arce
<sili. puni. 8.230>	Marmoreis sistam templis iuxtaque dicabo
<sili. puni. 8.231>	Aequatam gemino simulacri munere Dido."
<sili. puni. 8.232>	Haec fatus socios stimulat tumefactus ouantes:
<sili. puni. 8.233>	"Pone graues curas tormentaque lenta sedendi,
<sili. puni. 8.234>	Fatalis Latio miles. placauimus iras
<sili. puni. 8.235>	Caelicolum; redeunt diui. finita maligno
<sili. puni. 8.236>	Hinc Fabio imperia et mutatos consule fasces
<sili. puni. 8.237>	Nuntio. nunc dextras mihi quisque atque illa referto,
<sili. puni. 8.238>	Quae Marte exclusus promittere magna solebas.
<sili. puni. 8.239>	En, numen patrium spondet maiora peractis.
<sili. puni. 8.240>	Vellantur signa, ac diua ducente petamus
<sili. puni. 8.241>	Infaustum Phrygibus Diomedis nomine campum."
<sili. puni. 8.242>	Dumque Arpos tendunt instincti pectora Poeni,
<sili. puni. 8.243>	Subnixus rapto plebei muneris ostro
<sili. puni. 8.244>	Saeuit iam rostris Varro ingentique ruinae
<sili. puni. 8.245>	Festinans aperire locum fata admouet urbi.
<sili. puni. 8.246>	Atque illi sine luce genus surdumque parentum
<sili. puni. 8.247>	Nomen, at immodice uibrabat in ore canoro
<sili. puni. 8.248>	Lingua procax. hinc auctus opes largusque rapinae,
<sili. puni. 8.249>	Infima dum uulgi fouet oblatratque senatum,
<sili. puni. 8.250>	Tantum in quassata bellis caput extulit urbe,
<sili. puni. 8.251>	Momentum ut rerum et fati foret arbiter unus,
<sili. puni. 8.252>	Quo conseruari Latium uictore puderet
<sili. puni. 8.253>	Hunc Fabios inter sacrataque nomina Marti
<sili. puni. 8.254>	Scipiadas interque Ioui spolia alta ferentem
<sili. puni. 8.255>	Marcellum fastis labem suffragia caeca
<sili. puni. 8.256>	Addiderant, Cannasque malum exitiale fouebat
<sili. puni. 8.257>	Ambitus et Graio funestior aequore Campus.
<sili. puni. 8.258>	Idem, ut turbarum sator atque accendere sollers
<sili. puni. 8.259>	Inuidiam prauusque togae, sic debilis arte
<sili. puni. 8.260>	Belligera Martemque rudis uersare nec ullo
<sili. puni. 8.261>	Spectatus ferro, lingua sperabat adire
<sili. puni. 8.262>	Ad dextrae decus atque e rostris bella ciebat.
<sili. puni. 8.263>	Ergo alacer Fabiumque morae increpitare professus
<sili. puni. 8.264>	Ad uulgum in patres petulantia uerba ferebat:
<sili. puni. 8.265>	"Vos, quorum imperium est, consul praecepta modumque
<sili. puni. 8.266>	Bellandi posco. sedeone aut montibus erro
<sili. puni. 8.267>	Dum mecum Garamas et adustus corpora Maurus
<sili. puni. 8.268>	Diuidit Italiam? an ferro, quo cingitis, utor?
<sili. puni. 8.269>	Exaudi, bone dictator, quid Martia plebes
<sili. puni. 8.270>	Imperitet: pelli Libyas Romamque leuari
<sili. puni. 8.271>	Hoste iubent. num festinant, quos plurima passos
<sili. puni. 8.272>	Tertius exhaurit lacrimosis casibus annus?
<sili. puni. 8.273>	Ite igitur, capite arma, uiri. mora sola triumpho
<sili. puni. 8.274>	Aruum iter est quae prima dies ostendent hostem,
<sili. puni. 8.275>	Et patrum regna et Poenorum bella resoluet.
<sili. puni. 8.276>	Ite alacres; Latia deuinctum colla catena
<sili. puni. 8.277>	Hannibalem Fabio ducam spectante per urbem."
<sili. puni. 8.278>	Haec postquam increpuit, portis arma incitus effert
<sili. puni. 8.279>	Impellitque moras, ueluti cum carcere rupto
<sili. puni. 8.280>	Auriga indocilis totas effundit habenas
<sili. puni. 8.281>	Et praeceps trepida pendens in uerbera planta
<sili. puni. 8.282>	Impar fertur equis; fumat male concitus axis,
<sili. puni. 8.283>	Ac frena incerto fluitant discordia curru.
<sili. puni. 8.284>	Cernebat Paulus (namque huic communia Campus
<sili. puni. 8.285>	Iura atque arma tulit) labi mergente sinistro
<sili. puni. 8.286>	Consule res pessumque dari; sed mobilis ira est
<sili. puni. 8.287>	Turbati uulgi, signataque mente cicatrix
<sili. puni. 8.288>	Vndantes aegro frenabat corde dolores.
<sili. puni. 8.289>	Nam cum perdomita est armis iuuenilibus olim
<sili. puni. 8.290>	Illyris ora uiri, nigro allatrauerat ore
<sili. puni. 8.291>	Victorem inuidia et uentis iactarat iniquis.
<sili. puni. 8.292>	Hinc inerat metus et durae reuerentia plebis.
<sili. puni. 8.293>	Sed genus admotum superis summumque per altos
<sili. puni. 8.294>	Attingebat auos caelum: numerare parentem
<sili. puni. 8.295>	Assaracum retro praestabat Amulius auctor
<sili. puni. 8.296>	Assaracusque Iouem, nec, qui spectasset in armis,
<sili. puni. 8.297>	Abnueret genus. huic Fabius iam castra petenti:
<sili. puni. 8.298>	"Si tibi cum Tyrio credis fore maxima bella
<sili. puni. 8.299>	Ductore (inuitus uocem hanc e pectore rumpam)
<sili. puni. 8.300>	Frustraris, Paule. Ausoniae te proelia dira
<sili. puni. 8.301>	Teque hostis castris grauior manet, aut ego multo
<sili. puni. 8.302>	Nequiquam didici casus praenoscere Marte.
<sili. puni. 8.303>	Spondentem audiui (piget heu taedetque senectae,
<sili. puni. 8.304>	Si, quas prospicio, restat passura ruinas!)
<sili. puni. 8.305>	Cum duce tam fausti Martis, qua uiderit hora,
<sili. puni. 8.306>	Sumpturum pugnam. quantum nunc, Paule, supremo
<sili. puni. 8.307>	Absumus exitio, uocem hanc si consulis ardens
<sili. puni. 8.308>	Audiuit Poenus! iam latis obuia, credo,
<sili. puni. 8.309>	Stat campis acies exspectaturque sub ictu
<sili. puni. 8.310>	Alter Flaminius. quantos insane ciebis
<sili. puni. 8.311>	Varro uiros! tu (pro superi!) tu protinus arma,
<sili. puni. 8.312>	Tu campum, noscas ante exploresque trahendo
<sili. puni. 8.313>	Quam ritus hostis. tu non, quae copia rerum,
<sili. puni. 8.314>	Quae natura locis, quod sit, rimabere sollers,
<sili. puni. 8.315>	Armorum genus, et stantem super omnia tela
<sili. puni. 8.316>	Fortunam aspicies. fer, Paule, indeuia recti
<sili. puni. 8.317>	Pectora. cur, uni patriam si affligere fas est,
<sili. puni. 8.318>	Vni sit seruare nefas? eget improbus arto
<sili. puni. 8.319>	Iam uictu Libys, et belli feruore retuso
<sili. puni. 8.320>	Laxa fides socium est. non hic domus hospita tecto
<sili. puni. 8.321>	Inuitat patrio, non fidae moenibus urbes
<sili. puni. 8.322>	Excipiunt renouatque pari se pube iuuentus.
<sili. puni. 8.323>	Tertia uix superest, crudo quae uenit Hibero,
<sili. puni. 8.324>	Turba uirum. persta et cauti medicamina belli
<sili. puni. 8.325>	Lentus ama. si qua interea irritauerit aura
<sili. puni. 8.326>	Annueritque deus, uelox accede secundis."
<sili. puni. 8.327>	Cui breuiter maesto consul sic ore uicissim:
<sili. puni. 8.328>	"Mecum erit haec prorsus pietas, mentemque feremus
<sili. puni. 8.329>	In Poenos, inuicte, tuam. nec me unica fallit
<sili. puni. 8.330>	Cunctandi ratio, qua te grassante senescens
<sili. puni. 8.331>	Hannibal oppressum uidit considere bellum.
<sili. puni. 8.332>	Sed quaenam ira deum? consul datus alter, opinor,
<sili. puni. 8.333>	Ausoniae est, alter Poenis. trahit omnia secum
<sili. puni. 8.334>	Et metuit demens, alio ne consule Roma
<sili. puni. 8.335>	Concidat. e Tyrio consortem accite senatu,
<sili. puni. 8.336>	Non tam saeua uolet. nullus, qui portet in hostem,
<sili. puni. 8.337>	Sufficit insano sonipes. incedere noctis,
<sili. puni. 8.338>	Quae tardent cursum, tenebras dolet, itque superbus
<sili. puni. 8.339>	Tantum non strictis mucronibus, ulla retardet
<sili. puni. 8.340>	Ne pugnas mora, dum uagina ducitur ensis.
<sili. puni. 8.341>	Tarpeiae rupes cognataque sanguine nobis
<sili. puni. 8.342>	Tecta Iouis, quaeque arce sua nunc stantia linquo,
<sili. puni. 8.343>	Moenia felicis patriae, quocumque uocabit
<sili. puni. 8.344>	Summa salus, testor, spreto discrimine iturum.
<sili. puni. 8.345>	Sed si surda mihi pugnabunt castra monenti,
<sili. puni. 8.346>	Haud ego uos ultra, nati, dulcemque morabor
<sili. puni. 8.347>	Assaraci de gente domum similemue uidebit
<sili. puni. 8.348>	Varroni Paulum redeuntem saucia Roma."
<sili. puni. 8.349>	Sic tum diuersa turbati mente petebant
<sili. puni. 8.350>	Castra duces. at praedictis iam sederat aruis
<sili. puni. 8.351>	Aetolos Poenus seruans ad proelia campos.
<sili. puni. 8.352>	Non alias maiore uirum, maiore sub armis
<sili. puni. 8.353>	Agmine cornipedum concussa est Itala tellus.
<sili. puni. 8.354>	Quippe extrema simul gentique urbique timebant,
<sili. puni. 8.355>	Nec spes certandi plus uno Marte dabatur.
<sili. puni. 8.356>	Faunigenae socio bella inuasere Sicano
<sili. puni. 8.357>	Sacra manus Rutuli, seruant qui Daunia regna
<sili. puni. 8.358>	Laurentique domo gaudent et fonte Numici
<sili. puni. 8.359>	Quos Castrum Phrygibusque grauis quondam Ardea misit,
<sili. puni. 8.360>	Quos celso deuexa iugo Iunonia sedes,
<sili. puni. 8.361>	Lanuuium atque altrix casti Collatia Bruti,
<sili. puni. 8.362>	Quique immite nemus Triuiae, quique ostia Tusci
<sili. puni. 8.363>	Amnis amant tepidoque fouent Almone Cybelen
<sili. puni. 8.364>	Hinc Tibur, Catille, tuum sacrisque dicatum
<sili. puni. 8.365>	Fortunae Praeneste iugis Antemnaque, prisco
<sili. puni. 8.366>	Crustumio prior, atque habiles ad aratra Labici.
<sili. puni. 8.367>	Necnon sceptriferi qui potant Thybridis undam
<sili. puni. 8.368>	Quique Anienis habent ripas gelidoque rigantur
<sili. puni. 8.369>	Simbruuio rastrisque domant Aequicula rura.
<sili. puni. 8.370>	His Scaurus monitor, tenero tunc Scaurus in aeuo,
<sili. puni. 8.371>	Sed iam signa dabat nascens in saecula uirtus.
<sili. puni. 8.372>	Non illis solitum crispare hastilia campo,
<sili. puni. 8.373>	Nec mos pennigeris pharetram impleuisse sagittis;
<sili. puni. 8.374>	Pila uolunt breuibusque habiles mucronibus enses;
<sili. puni. 8.375>	Aere caput tecti surgunt super agmina cristis.
<sili. puni. 8.376>	At, quos ipsius mensis seposta Lyaei
<sili. puni. 8.377>	Setia et incelebri miserunt ualle Velitrae,
<sili. puni. 8.378>	Vos Cora, quos spumans immiti Signia musto,
<sili. puni. 8.379>	Et quos pestifera Pomptini uligine campi,
<sili. puni. 8.380>	Qua Saturae nebulosa palus restagnat et atro
<sili. puni. 8.381>	Liuentes caeno per squalida turbidus arua
<sili. puni. 8.382>	Cogit aquas Vfens atque inficit aequora limo,
<sili. puni. 8.383>	Ducit auis pollens nec dextra indignus auorum
<sili. puni. 8.384>	Scaeuola, cui dirae caelatur laudis honora
<sili. puni. 8.385>	Effigie clipeus: flagrant altaribus ignes,
<sili. puni. 8.386>	Tyrrhenum ualli medio stat Mucius ira
<sili. puni. 8.387>	In semet uersa, saeuitque in imagine uirtus.
<sili. puni. 8.388>	†Tunc ictae species iniere ac bella magistro†
<sili. puni. 8.389>	Cernitur effugiens ardentem Porsena dextram.
<sili. puni. 8.390>	Quis Circaea iuga et scopulosi uerticis Anxur
<sili. puni. 8.391>	Hernicaque impresso raduntur uomere saxa,
<sili. puni. 8.392>	Quis putri pinguis sulcaris Anagnia gleba,
<sili. puni. 8.393>	Sulla Ferentinis Priuernatumque maniplis
<sili. puni. 8.394>	Ducebat simul excitis, Soraeque iuuentus
<sili. puni. 8.395>	Addita fulgebat telis. hic Scaptia pubes,
<sili. puni. 8.396>	Hic Fabrateriae uulgus, nec monte niuoso
<sili. puni. 8.397>	Descendens Atina aberat detritaque bellis
<sili. puni. 8.398>	Suessa atque a duro Frusino haud imbellis aratro.
<sili. puni. 8.399>	At, qui Fibreno miscentem flumina Lirim
<sili. puni. 8.400>	Sulphureum tacitisque uadis ad litora lapsum
<sili. puni. 8.401>	Accolit, Arpinas, accita pube Venafro
<sili. puni. 8.402>	Ac Lirenatum dextris, socia hispidus arma
<sili. puni. 8.403>	Commouet atque uiris ingens exhaurit Aquinum.
<sili. puni. 8.404>	Tullius aeratas raptabat in agmina turmas
<sili. puni. 8.405>	Regia progenies et Tullo sanguis ab alto.
<sili. puni. 8.406>	Indole pro quanta iuuenis quantumque daturus
<sili. puni. 8.407>	Ausoniae populis uentura in saecula ciuem!
<sili. puni. 8.408>	Ille, super Gangen, super exauditus et Indos
<sili. puni. 8.409>	Implebit terras uoce et furialia bella
<sili. puni. 8.410>	Fulmine compescet linguae nec deinde relinquet
<sili. puni. 8.411>	Par decus eloquio cuiquam sperare nepotum.
<sili. puni. 8.412>	Ecce inter primos Therapnaeo a sanguine Clausi
<sili. puni. 8.413>	Exsultat rapidis Nero non imitabilis ausis.
<sili. puni. 8.414>	Hunc Amiterna cohors et Bactris nomina ducens
<sili. puni. 8.415>	Casperia, hunc Foruli magnaeque Reate dicatum
<sili. puni. 8.416>	Caelicolum Matri necnon habitata pruinis
<sili. puni. 8.417>	Nursia et a Tetrica comitantur rupe cohortes.
<sili. puni. 8.418>	Cunctis hasta decus clipeusque resectus in orbem
<sili. puni. 8.419>	Conique implumes et laeuo tegmina crure.
<sili. puni. 8.420>	Ibant et laeti pars Sancum uoce canebant
<sili. puni. 8.421>	Auctorem gentis, pars laudes ore ferebat,
<sili. puni. 8.422>	Sabe, tuas, qui de proprio cognomine primus
<sili. puni. 8.423>	Dixisti populos magna dicione Sabinos.
<sili. puni. 8.424>	Quid, qui Picenae stimulat telluris alumnos,
<sili. puni. 8.425>	Horridus et squamis et equina Curio crista,
<sili. puni. 8.426>	Pars belli quam magna uenit! non aequore uerso
<sili. puni. 8.427>	Tam creber fractis albescit fluctus in undis,
<sili. puni. 8.428>	Nec coetu leuiore, ubi mille per agmina uirgo
<sili. puni. 8.429>	Lunatis acies imitatur Martia peltis,
<sili. puni. 8.430>	Perstrepit et tellus et Amazonius Thermodon.
<sili. puni. 8.431>	Hic et, quos pascunt scopulosae rura Numanae,
<sili. puni. 8.432>	Et quis litoreae fumant altaria Cuprae,
<sili. puni. 8.433>	Quique Truentinas seruant cum flumine turres,
<sili. puni. 8.434>	Cernere erat; clipeata procul sub sole corusco
<sili. puni. 8.435>	Agmina sanguinea uibrant in nubila luce.
<sili. puni. 8.436>	Stat fucare colus nec Sidone uilior Ancon
<sili. puni. 8.437>	Murice nec Libyco, statque umectata Vomano
<sili. puni. 8.438>	Hadria et inclemens hirsuti signifer Ascli.
<sili. puni. 8.439>	Quod Picus quondam, nomen memorabile ab alto
<sili. puni. 8.440>	Saturno, statuit genitor, quem carmine Circe
<sili. puni. 8.441>	Exutum formae uolitare per aethera iussit
<sili. puni. 8.442>	Et sparsit croceum plumis fugientis honorem.
<sili. puni. 8.443>	Ante, ut fama docet, tellus possessa Pelasgis,
<sili. puni. 8.444>	Quis Asus regnator erat fluuioque reliquit
<sili. puni. 8.445>	Nomen et a sese populos tum dixit Asilos.
<sili. puni. 8.446>	Sed non ruricolae firmarunt robore castra
<sili. puni. 8.447>	Deteriore cauis uenientes montibus Vmbri.
<sili. puni. 8.448>	Hos Aesis Sapisque lauant rapidasque sonanti
<sili. puni. 8.449>	Vertice contorquens undas per saxa Mataurus,
<sili. puni. 8.450>	Et lauat ingentem perfundens flumine sacro
<sili. puni. 8.451>	Clitumnus taurum Narque albescentibus undis
<sili. puni. 8.452>	In Thybrim properans Tiniaeque inglorius umor
<sili. puni. 8.453>	Et Clasis et Rubico et Senonum de nomine Sena.
<sili. puni. 8.454>	Sed pater ingenti medios illabitur amne
<sili. puni. 8.455>	Albula et admota perstringit moenia ripa.
<sili. puni. 8.456>	His urbes Arna et laetis Meuania pratis,
<sili. puni. 8.457>	Hispellum et duro monti per saxa recumbens
<sili. puni. 8.458>	Narnia et infestum nebulis umentibus olim
<sili. puni. 8.459>	Iguuium patuloque iacens sine moenibus aruo
<sili. puni. 8.460>	Fulginia, his populi fortes: Amerinus et, armis
<sili. puni. 8.461>	Vel rastris laudande Camers, his Sassina diues
<sili. puni. 8.462>	Lactis, et haud parci Martem coluisse Tudertes.
<sili. puni. 8.463>	Ductor Piso uiros spernaces mortis agebat,
<sili. puni. 8.464>	Ora puer pulcherque habitu, sed corde sagaci
<sili. puni. 8.465>	Aequabat senium atque astu superauerat annos.
<sili. puni. 8.466>	Is primam ante aciem pictis radiabat in armis,
<sili. puni. 8.467>	Arsacidum ut fuluo micat ignea gemma monili.
<sili. puni. 8.468>	Iamque per Etruscos legio completa maniplos
<sili. puni. 8.469>	Rectorem magno spectabat nomine Galbam.
<sili. puni. 8.470>	Huic genus orditur Minos illusaque tauro
<sili. puni. 8.471>	Pasiphae, clarique dehinc stant ordine patres.
<sili. puni. 8.472>	Lectos Caere uiros, lectos Cortona, superbi
<sili. puni. 8.473>	Tarchonis domus, et ueteres misere Grauiscae.
<sili. puni. 8.474>	Necnon Argolico dilectum litus Halaeso
<sili. puni. 8.475>	Alsium et obsessae campo squalente Fregenae.
<sili. puni. 8.476>	Affuit et sacris interpres fulminis alis
<sili. puni. 8.477>	Faesula et antiquus Romanis moenibus horror
<sili. puni. 8.478>	Clusinum uulgus, cum, Porsena magne, iubebas
<sili. puni. 8.479>	Nequiquam pulsos Romae imperitare Superbos.
<sili. puni. 8.480>	Tunc, quos a niueis exegit Luna metallis,
<sili. puni. 8.481>	Insignis portu, quo non spatiosior alter
<sili. puni. 8.482>	Innumeras cepisse rates et claudere pontum,
<sili. puni. 8.483>	Maeoniaeque decus quondam Vetulonia gentis.
<sili. puni. 8.484>	Bissenos haec prima dedit praecedere fasces
<sili. puni. 8.485>	Et iunxit totidem tacito terrore secures.
<sili. puni. 8.486>	Haec altas eboris decorauit honore curules
<sili. puni. 8.487>	Et princeps Tyrio uestem praetexuit ostro.
<sili. puni. 8.488>	Haec eadem pugnas accendere protulit aere.
<sili. puni. 8.489>	His mixti Nepesina cohors Aequique Falisci,
<sili. puni. 8.490>	Quique tuos, Flauina, focos, Sabatia quique
<sili. puni. 8.491>	Stagna tenent Ciminique lacum, qui Sutria tecta
<sili. puni. 8.492>	Haud procul et sacrum Phoebo Soracte frequentant.
<sili. puni. 8.493>	Spicula bina gerunt. capiti cudone ferino
<sili. puni. 8.494>	Sat cautum. Lycios damnant hastilibus arcus.
<sili. puni. 8.495>	Hae bellare acies norant. at Marsica pubes
<sili. puni. 8.496>	Et bellare manu et chelydris cantare soporem
<sili. puni. 8.497>	Vipereumque herbis hebetare et carmine dentem.
<sili. puni. 8.498>	Aeetae prolem Angitiam mala gramina primam
<sili. puni. 8.499>	Monstrauisse ferunt tactuque domare uenena
<sili. puni. 8.500>	Et lunam excussisse polo, stridoribus amnes
<sili. puni. 8.501>	Frenare ac siluis montes nudasse uocatis.
<sili. puni. 8.502>	Sed populis nomen posuit metuentior hospes,
<sili. puni. 8.503>	Cum fugeret Phrygias trans aequora Marsya Crenas,
<sili. puni. 8.504>	Mygdoniam Phoebi superatus pectine loton.
<sili. puni. 8.505>	Marruuium ueteris celebratum nomine Marri
<sili. puni. 8.506>	Vrbibus est illis caput, interiorque per udos
<sili. puni. 8.507>	Alba sedet campos pomisque rependit aristas.
<sili. puni. 8.508>	Cetera in obscuro famae et sine nomine uulgi,
<sili. puni. 8.509>	Sed numero castella ualent. coniungitur acer
<sili. puni. 8.510>	Paelignus gelidoque rapit Sulmone cohortes.
<sili. puni. 8.511>	Nec cedit studio Sidicinus sanguine miles,
<sili. puni. 8.512>	Quem genuere Cales. non paruus conditor urbi,
<sili. puni. 8.513>	Vt fama est, Calais, Boreae quem rapta per auras
<sili. puni. 8.514>	Orithyia uago Geticis nutriuit in antris.
<sili. puni. 8.515>	Haud illo leuior bellis Vestina iuuentus
<sili. puni. 8.516>	Agmina densauit uenatu dura ferarum,
<sili. puni. 8.517>	Quae, Fiscelle, tuas arces Pinnamque uirentem
<sili. puni. 8.518>	Pascuaque haud tarde redeuntia tondet Aueiae.
<sili. puni. 8.519>	Marrucina simul, Frentanis aemula pubes
<sili. puni. 8.520>	Corfini populos magnumque Teate trahebat.
<sili. puni. 8.521>	Omnibus in pugna offertur sparus, omnibus alto
<sili. puni. 8.522>	Adsuetae uolucrem caelo demittere fundae.
<sili. puni. 8.523>	Pectora pellis obit caesi uenatibus ursi.
<sili. puni. 8.524>	Iam uero, quos diues opum, quos diues auorum
<sili. puni. 8.525>	E toto dabat ad bellum Campania tractu,
<sili. puni. 8.526>	Ductorum aduentum uicinis sedibus Osci
<sili. puni. 8.527>	Seruabant: Sinuessa tepens fluctuque sonorum
<sili. puni. 8.528>	Vulturnum, quasque euertere silentia, Amyclae
<sili. puni. 8.529>	Fundique et regnata Lamo Caieta domusque
<sili. puni. 8.530>	Antiphatae, compressa freto, stagnisque palustre
<sili. puni. 8.531>	Liternum et quondam fatorum conscia Cyme.
<sili. puni. 8.532>	Illic Nuceria et Gaurus naualibus acta
<sili. puni. 8.533>	Prole Dicarchea, multo cum milite Graia
<sili. puni. 8.534>	Illic Parthenope ac Poeno non peruia Nola,
<sili. puni. 8.535>	Allifae et Clanio contemptae semper Acerrae.
<sili. puni. 8.536>	Sarrastes etiam populos totasque uideres
<sili. puni. 8.537>	Sarni mitis opes; illic, quos sulphure pingues
<sili. puni. 8.538>	Phlegraei legere sinus, Misenus et ardens
<sili. puni. 8.539>	Ore giganteo sedes Ithacesia Bai.
<sili. puni. 8.540>	Non Prochyte, non ardentem sortita Typhoea
<sili. puni. 8.541>	Inarime, non antiqui saxosa Telonis
<sili. puni. 8.542>	Insula, nec paruis aberat Calatia muris,
<sili. puni. 8.543>	Surrentum et pauper sulci cerealis Abella,
<sili. puni. 8.544>	In primis Capua, heu rebus seruare serenis
<sili. puni. 8.545>	Inconsulta modum et prauo peritura tumore.
<sili. puni. 8.546>	Laetos rectoris formabat Scipio bello.
<sili. puni. 8.547>	Ille uiris pila et ferro circumdare pectus
<sili. puni. 8.548>	Addiderat. leuiora domo de more parentum
<sili. puni. 8.549>	Gestabant tela, ambustas sine cuspide cornos;
<sili. puni. 8.550>	Aclydis usus erat factaeque ad rura bipennis.
<sili. puni. 8.551>	Ipse inter medios uenturae ingentia laudis
<sili. puni. 8.552>	Signa dabat: uibrare sudem, tramittere saltu
<sili. puni. 8.553>	Murales fossas, undosum frangere nando
<sili. puni. 8.554>	Indutus thoraca uadum (spectacula tanta
<sili. puni. 8.555>	Ante acies uirtutis erant), saepe alite planta
<sili. puni. 8.556>	Ilia perfossum et campi per aperta uolantem
<sili. puni. 8.557>	Ipse pedes praeuertit equum, saepe arduus idem
<sili. puni. 8.558>	Castrorum spatium et saxo tramisit et hasta.
<sili. puni. 8.559>	Martia frons facilesque comae nec pone retroque
<sili. puni. 8.560>	Caesaries breuior. flagrabant lumina miti
<sili. puni. 8.561>	Aspectu, gratusque inerat uisentibus horror.
<sili. puni. 8.562>	Affuit et Samnis, nondum uergente fauore
<sili. puni. 8.563>	Ad Poenos, sed nec ueteri purgatus ab ira:
<sili. puni. 8.564>	Qui Batulum Nucrasque metunt, Bouiania quique
<sili. puni. 8.565>	Exagitant lustra aut Caudinis faucibus haerent,
<sili. puni. 8.566>	Et quos aut Rufrae, quos aut Aesernia, quosue
<sili. puni. 8.567>	Obscura incultis Herdonia misit ab agris.
<sili. puni. 8.568>	Bruttius, haud dispar animorum, unaque iuuentus
<sili. puni. 8.569>	Lucanis excita iugis Hirpinaque pubes
<sili. puni. 8.570>	Horrebat telis et tergo hirsuta ferarum.
<sili. puni. 8.571>	Hos uenatus alit. lustra incoluere sitimque
<sili. puni. 8.572>	Auertunt fluuio, somnique labore parantur.
<sili. puni. 8.573>	Additur his Calaber Sallentinaeque cohortes
<sili. puni. 8.574>	Necnon Brundisium, quo desinit Itala tellus.
<sili. puni. 8.575>	Parebat legio audaci permissa Cethego,
<sili. puni. 8.576>	Qui socias uires atque indiscreta maniplis
<sili. puni. 8.577>	Arma recensebat: nunc sese ostendere miles
<sili. puni. 8.578>	Leucosiae e scopulis, nunc, quem Picentia Paestum
<sili. puni. 8.579>	Misit et exhaustae mox Poeno Marte Cerillae,
<sili. puni. 8.580>	Nunc Silarus quos nutrit aquis, quo gurgite tradunt
<sili. puni. 8.581>	Duritiem lapidum mersis inolescere ramis.
<sili. puni. 8.582>	Ille et pugnacis laudauit tela Salerni,
<sili. puni. 8.583>	Falcatos enses, et, quae Buxentia pubes
<sili. puni. 8.584>	Aptabat dextris, irrasae robora clauae.
<sili. puni. 8.585>	Ipse umerum exsertus gentili more parentum
<sili. puni. 8.586>	Difficili gaudebat equo roburque iuuentae
<sili. puni. 8.587>	Flexi cornipedis duro exercebat in ore.
<sili. puni. 8.588>	Vos etiam, accisae desolataeque uirorum
<sili. puni. 8.589>	Eridani gentes, nullo attendente deorum
<sili. puni. 8.590>	Votis tunc uestris casura ruistis in arma.
<sili. puni. 8.591>	Certauit Mutinae quassata Placentia bello,
<sili. puni. 8.592>	Mantua mittenda certauit pube Cremonae,
<sili. puni. 8.593>	Mantua, Musarum domus atque ad sidera cantu
<sili. puni. 8.594>	Euecta Aonio et Smyrnaeis aemula plectris.
<sili. puni. 8.595>	Tum Verona Athesi circumflua et undique sollers
<sili. puni. 8.596>	Arua coronantem nutrire Fauentia pinum,
<sili. puni. 8.597>	Vercellae fuscique ferax Pollentia uilli,
<sili. puni. 8.598>	Et quondam Teucris comes in Laurentia bella
<sili. puni. 8.599>	Ocni prisca domus paruique Bononia Rheni,
<sili. puni. 8.600>	Quique graui remo limosis segniter undis,
<sili. puni. 8.601>	Lenta paludosae proscindunt stagna Rauennae.
<sili. puni. 8.602>	Tum Troiana manus tellure antiquitus orti
<sili. puni. 8.603>	Euganea profugique sacris Antenoris oris.
<sili. puni. 8.604>	Necnon cum Venetis Aquileia superuenit armis.
<sili. puni. 8.605>	Tum pernix Ligus et sparsi per saxa Bagenni
<sili. puni. 8.606>	In decus Hannibalis duros misere nepotes.
<sili. puni. 8.607>	Maxima tot populis rector fiducia Brutus
<sili. puni. 8.608>	Ibat et hortando notum accendebat in hostem.
<sili. puni. 8.609>	Laeta uiro grauitas ac mentis amabile pondus
<sili. puni. 8.610>	Et sine tristitia uirtus. non ille rigoris
<sili. puni. 8.611>	Ingratas laudes nec nubem frontis amabat
<sili. puni. 8.612>	Nec famam laeuo quaerebat limite uitae.
<sili. puni. 8.613>	Addiderat ter mille uiros, in Marte sagittae
<sili. puni. 8.614>	Expertos, fidus Sicula regnator ab Aetna.
<sili. puni. 8.615>	Non totidem Ilua uiros, sed laetos cingere ferrum
<sili. puni. 8.616>	Armarat patrio, quo nutrit bella, metallo.
<sili. puni. 8.617>	Ignosset quamuis auido committere pugnam
<sili. puni. 8.618>	Varroni, quicumque simul tot tela uideret.
<sili. puni. 8.619>	Tantis agminibus Rhoeteo litore quondam
<sili. puni. 8.620>	Feruere, cum magnae Troiam inuasere Mycenae,
<sili. puni. 8.621>	Mille rates uidit Leandrius Hellespontus.
<sili. puni. 8.622>	Vt uentum ad Cannas, urbis uestigia priscae,
<sili. puni. 8.623>	Defigunt diro signa infelicia uallo.
<sili. puni. 8.624>	Nec tanta miseris iamiam impendente ruina
<sili. puni. 8.625>	Cessarunt superi uicinas prodere clades.
<sili. puni. 8.626>	Per sudum attonitis pila exarsere maniplis,
<sili. puni. 8.627>	Et celsae toto ceciderunt aggere pinnae,
<sili. puni. 8.628>	Nutantique ruens prostrauit uertice siluas
<sili. puni. 8.629>	Garganus, fundoque imo mugiuit anhelans
<sili. puni. 8.630>	Aufidus, et magno late distantia ponto
<sili. puni. 8.631>	Terruerunt pauidos accensa Ceraunia nautas.
<sili. puni. 8.632>	Quaesiuit Calaber subducta luce repente
<sili. puni. 8.633>	Immersus tenebris et terram et litora Sipus,
<sili. puni. 8.634>	Obseditque frequens castrorum limina bubo.
<sili. puni. 8.635>	Nec densae trepidis apium se inuoluere nubes
<sili. puni. 8.636>	Cessarunt aquilis. non unus crine corusco,
<sili. puni. 8.637>	Regnorum euersor, rubuit letale cometes.
<sili. puni. 8.638>	Castra quoque et uallum rabidae sub nocte silenti
<sili. puni. 8.639>	Irrupere ferae raptique ante ora pauentum
<sili. puni. 8.640>	Adiunctos uigilis sparserunt membra per agros.
<sili. puni. 8.641>	Ludificante etiam terroris imagine somnos
<sili. puni. 8.642>	Gallorum uisi bustis erumpere manes,
<sili. puni. 8.643>	Terque quaterque solo penitus tremuere reuulsae
<sili. puni. 8.644>	Tarpeiae rupes, atque atro sanguine flumen
<sili. puni. 8.645>	Manauit Iouis in templis, lacrimaeque uetusta
<sili. puni. 8.646>	Effigie patris large fluxere Quirini,
<sili. puni. 8.647>	Maior et horrificis sese extulit Allia ripis.
<sili. puni. 8.648>	Non Alpes sedere loco, non nocte dieue
<sili. puni. 8.649>	Ingentes inter stetit Appenninus hiatus.
<sili. puni. 8.650>	Axe super medio, Libyes a parte, coruscae
<sili. puni. 8.651>	In Latium uenere faces, ruptusque fragore
<sili. puni. 8.652>	Horrisono polus, et uultus patuere Tonantis.
<sili. puni. 8.653>	Aetnaeos quoque contorquens e cautibus ignes
<sili. puni. 8.654>	Vesuius intonuit, scopulisque in nubila iactis
<sili. puni. 8.655>	Phlegraeus tetigit trepidantia sidera uertex.
<sili. puni. 8.656>	Ecce inter medios belli praesagus, et ore
<sili. puni. 8.657>	Attonito sensuque simul, clamoribus implet
<sili. puni. 8.658>	Miles castra feris et anhelat clade futura:
<sili. puni. 8.659>	"Parcite, crudeles superi! iam stragis aceruis
<sili. puni. 8.660>	Deficiunt campi. uideo per densa uolantem
<sili. puni. 8.661>	Agmina ductorem Libyae currusque citatos
<sili. puni. 8.662>	Arma uirum super atque artus et signa trahentem.
<sili. puni. 8.663>	Turbinibus furit insanis et proelia uentus
<sili. puni. 8.664>	Inque oculos inque ora rotat. cadit immemor aeui
<sili. puni. 8.665>	Nequiquam, Thrasymenne, tuis Seruilius oris
<sili. puni. 8.666>	Subductus. quo, Varro, fugis? pro Iuppiter! ictu
<sili. puni. 8.667>	Procumbit saxi fessis spes ultima Paulus.
<sili. puni. 8.668>	Cesserit huic Trebia exitio. pons ecce cadentum
<sili. puni. 8.669>	Corporibus struitur, reicitque cadauera fumans
<sili. puni. 8.670>	Aufidus, ac uictrix insultat belua campis.
<sili. puni. 8.671>	Gestat Agenoreus nostro de more secures
<sili. puni. 8.672>	Consulis et sparsos lictor fert sanguine fasces.
<sili. puni. 8.673>	In Libyam Ausonii portatur pompa triumphi.
<sili. puni. 8.674>	O dolor! hoc etiam, superi, uidisse iubetis?
<sili. puni. 8.675>	Congesto, laeuae quodcumque auellitur, auro
<sili. puni. 8.676>	Metitur Latias uictrix Carthago ruinas."
<sili. puni. 9.1>	Turbato monstris Latio cladisque futurae
<sili. puni. 9.2>	Signa per Ausoniam prodentibus irrita diuis,
<sili. puni. 9.3>	Haud secus ac si fausta forent et prospera pugnae
<sili. puni. 9.4>	Omina uenturae, consul traducere noctem
<sili. puni. 9.5>	Exsomnis telumque manu uibrare per umbras
<sili. puni. 9.6>	Ac modo segnitiae Paulum increpitare, modo acres
<sili. puni. 9.7>	Exercere tubas nocturnaque classica uelle.
<sili. puni. 9.8>	Nec minor in Poeno properi certaminis ardor.
<sili. puni. 9.9>	Erumpunt uallo fortuna urgente sinistra
<sili. puni. 9.10>	Consertaeque manus. nam sparsi ad pabula campis
<sili. puni. 9.11>	Vicinis raptanda Macae fudere uolucrem
<sili. puni. 9.12>	Telorum nubem. ante omnes inuadere bella
<sili. puni. 9.13>	Mancinus gaudens hostilique unguere primus
<sili. puni. 9.14>	Tela cruore cadit, cadit et numerosa iuuentus.
<sili. puni. 9.15>	Nec pecudum fibras Varro et contraria Paulo
<sili. puni. 9.16>	Auspicia incusante deum compesceret arma,
<sili. puni. 9.17>	Ni sors alterni iuris, quo castra reguntur,
<sili. puni. 9.18>	Arbitrium pugnae properanti in fata negasset.
<sili. puni. 9.19>	Quae tamen haud ualuit perituris milibus una
<sili. puni. 9.20>	Plus donasse die. rediere in castra, gemente
<sili. puni. 9.21>	Haud dubie Paulo, qui crastina iura uideret
<sili. puni. 9.22>	Amenti cessura uiro frustraque suorum
<sili. puni. 9.23>	Seruatas a caede animas. nam turbidus ira
<sili. puni. 9.24>	Infensusque morae dilata ob proelia ductor
<sili. puni. 9.25>	"Sicine, sic" inquit "grates pretiumque rependis,
<sili. puni. 9.26>	Paule, tui capitis? meruerunt talia, qui te
<sili. puni. 9.27>	Legibus atque urnae dira eripuere minanti?
<sili. puni. 9.28>	Tradant immo hosti reuocatos ilicet enses,
<sili. puni. 9.29>	Tradant arma iube aut pugnantum deripe dextris.
<sili. puni. 9.30>	Sed uos, quorum oculos atque ora umentia uidi,
<sili. puni. 9.31>	Vertere cum consul terga et remeare iuberet,
<sili. puni. 9.32>	Ne morem et pugnae signum exspectate petendae.
<sili. puni. 9.33>	Dux sibi quisque uiam rapito, cum spargere primis
<sili. puni. 9.34>	Incipiet radiis Gargana cacumina Phoebus.
<sili. puni. 9.35>	Pandam egomet propere portas. ruite ocius atque hunc
<sili. puni. 9.36>	Ereptum reuocate diem." sic turbidus aegra
<sili. puni. 9.37>	Pestifero pugnae castra incendebat amore.
<sili. puni. 9.38>	At Paulus, iam non idem nec mente nec ore,
<sili. puni. 9.39>	Sed qualis stratis deleto milite campis
<sili. puni. 9.40>	Post pugnam stetit, ante oculos atque ora futuro
<sili. puni. 9.41>	Obuersante malo, ceu iam spe lucis adempta
<sili. puni. 9.42>	Cum stupet exanimata parens natique tepentes
<sili. puni. 9.43>	Nequiquam fouet extremis amplexibus artus,
<sili. puni. 9.44>	"Per totiens" inquit "concussae moenia Romae
<sili. puni. 9.45>	Perque has, nox Stygia quas iam circumuolat umbra,
<sili. puni. 9.46>	Insontes animas, cladi parce obuius ire.
<sili. puni. 9.47>	Dum transit diuum furor et consumitur ira
<sili. puni. 9.48>	Fortunae, nouus Hannibalis, sat, nomina ferre
<sili. puni. 9.49>	Si discit miles nec frigidus aspicit hostem.
<sili. puni. 9.50>	Nonne uides, cum uicinis auditur in aruis,
<sili. puni. 9.51>	Quam subitus linquat pallentia corpora sanguis,
<sili. puni. 9.52>	Quamque fluant arma ante tubas? cunctator et aeger,
<sili. puni. 9.53>	Vt rere, in pugnas Fabius quotcumque sub illis
<sili. puni. 9.54>	Culpatis duxit signis, nunc arma capessunt.
<sili. puni. 9.55>	At quos Flaminius - sed dira auertite, diui!
<sili. puni. 9.56>	Sin nostris animus monitis precibusque repugnat,
<sili. puni. 9.57>	Aures pande deo. cecinit Cymaea per orbem
<sili. puni. 9.58>	Haec olim uates et te praesaga tuosque
<sili. puni. 9.59>	Vulgauit terris proauorum aetate furores.
<sili. puni. 9.60>	Iamque alter tibi, nec perplexo carmine, coram
<sili. puni. 9.61>	Fata cano uates: sistis ni crastina signa,
<sili. puni. 9.62>	Firmabis nostro Phoebeae dicta Sibyllae
<sili. puni. 9.63>	Sanguine. nec Graio posthac Diomede ferentur,
<sili. puni. 9.64>	Sed te, si perstas, insignes consule campi."
<sili. puni. 9.65>	Haec Paulus, lacrimaeque oculis ardentibus ortae.
<sili. puni. 9.66>	Necnon et noctem sceleratus polluit error.
<sili. puni. 9.67>	Xanthippo captus Libycis tolerarat in oris
<sili. puni. 9.68>	Seruitium Satricus, mox inter praemia regi
<sili. puni. 9.69>	Autololum dono datus ob uirtutis honorem.
<sili. puni. 9.70>	Huic domus et gemini fuerant Sulmone relicti
<sili. puni. 9.71>	Matris in uberibus nati, Mancinus et una
<sili. puni. 9.72>	Nomine Rhoeteo Solymus. nam Dardana origo
<sili. puni. 9.73>	Et Phrygio genus a proauo, qui sceptra secutus
<sili. puni. 9.74>	Aeneae claram muris fundauerat urbem
<sili. puni. 9.75>	Ex sese dictam Solymon. celebrata colonis
<sili. puni. 9.76>	Mox Italis paulatim attrito nomine Sulmo.
<sili. puni. 9.77>	At tum barbaricis Satricus cum rege cateruis
<sili. puni. 9.78>	Aduectus, quo non spretum, si posceret usus,
<sili. puni. 9.79>	Noscere Gaetulis Latias interprete uoces,
<sili. puni. 9.80>	Postquam posse datum Paeligna reuisere tecta
<sili. puni. 9.81>	Et patrium sperare larem, ad conamina noctem
<sili. puni. 9.82>	Aduocat ac furtim castris euadit iniquis.
<sili. puni. 9.83>	Sed fuga nuda uiri. sumpto nam prodere coepta
<sili. puni. 9.84>	Vitabat clipeo et dextra remeabat inermi.
<sili. puni. 9.85>	Exuuias igitur prostrataque corpora campo
<sili. puni. 9.86>	Lustrat et exutis Mancini cingitur armis.
<sili. puni. 9.87>	Iamque metus leuior. uerum, cui dempta ferebat
<sili. puni. 9.88>	Exsangui spolia et cuius nudauerat artus,
<sili. puni. 9.89>	Natus erat, paulo ante Mace prostratus ab hoste.
<sili. puni. 9.90>	Ecce sub aduentum noctis primumque soporem
<sili. puni. 9.91>	Alter natorum, Solymus, uestigia uallo
<sili. puni. 9.92>	Ausonio uigil extulerat, dum sorte uicissim
<sili. puni. 9.93>	Alternat portae excubias, fratrisque petebat
<sili. puni. 9.94>	Mancini stratum sparsa inter funera corpus,
<sili. puni. 9.95>	Furtiua cupiens miserum componere terra.
<sili. puni. 9.96>	Nec longum celerarat iter, cum tendere in armis
<sili. puni. 9.97>	Aggere Sidonio uenientem conspicit hostem,
<sili. puni. 9.98>	Quodque dabat fors in subitis necopina, sepulcro
<sili. puni. 9.99>	Aetoli condit membra occultata Thoantis.
<sili. puni. 9.100>	Inde, ubi nulla sequi propius pone arma uirumque
<sili. puni. 9.101>	Incomitata uidet uestigia ferre per umbras,
<sili. puni. 9.102>	Prosiliens tumulo contorquet nuda parentis
<sili. puni. 9.103>	In terga haud frustra iaculum, Tyriamque sequentum
<sili. puni. 9.104>	Satricus esse manum et Sidonia uulnera credens
<sili. puni. 9.105>	Auctorem caeci trepidus circumspicit ictus.
<sili. puni. 9.106>	Verum ubi uictorem iuuenili robore cursus
<sili. puni. 9.107>	Attulit et notis fulsit lux tristis ab armis
<sili. puni. 9.108>	Fraternusque procul luna prodente retexit
<sili. puni. 9.109>	Ante oculos sese et radiauit comminus umbo,
<sili. puni. 9.110>	Exclamat iuuenis subita flammatus ab ira:
<sili. puni. 9.111>	"Non sim equidem Sulmone satus tua, Satrice, proles
<sili. puni. 9.112>	Nec frater, Mancine, tuus fatearque nepotem
<sili. puni. 9.113>	Pergameo indignum Solymo, si euadere detur
<sili. puni. 9.114>	Huic nostras impune manus. tu nobile gestes
<sili. puni. 9.115>	Germani spolium ante oculos referasque superba
<sili. puni. 9.116>	Me spirante domus Paelignae perfidus arma?
<sili. puni. 9.117>	Haec tibi, cara parens Acca, ad solacia luctus
<sili. puni. 9.118>	Dona feram, nati ut figas aeterna sepulcro."
<sili. puni. 9.119>	Talia uociferans stricto mucrone ruebat.
<sili. puni. 9.120>	Ast illi iam tela manu iamque arma fluebant
<sili. puni. 9.121>	Audita patria natisque et coniuge et armis,
<sili. puni. 9.122>	Ac membra et sensus gelidus stupefecerat horror.
<sili. puni. 9.123>	Tum uox semanimi miseranda effunditur ore:
<sili. puni. 9.124>	"Parce, precor, dextrae, non ut mihi uita supersit
<sili. puni. 9.125>	(Quippe nefas hac uelle frui), sed sanguine nostro
<sili. puni. 9.126>	Ne damnes, o nate, manus. Carthaginis ille
<sili. puni. 9.127>	Captiuus, patrias nunc primum aduectus in oras,
<sili. puni. 9.128>	Ille ego sum Satricus, Solymi genus. haud tua, nate,
<sili. puni. 9.129>	Fraus ulla est. iaceres in me cum feruidus hastam,
<sili. puni. 9.130>	Poenus eram. uerum castris elapsus acerbis
<sili. puni. 9.131>	Ad uos et carae properabam coniugis ora.
<sili. puni. 9.132>	Hunc rapui exanimi clipeum. sed iam unice nobis
<sili. puni. 9.133>	Haec fratris tumulis arma excusata reporta.
<sili. puni. 9.134>	Curarum tibi prima tamen sit, nate, referre
<sili. puni. 9.135>	Ductori monitus Paulo: producere bellum
<sili. puni. 9.136>	Nitatur Poenoque neget certamina Martis.
<sili. puni. 9.137>	Augurio exsultat diuum immensamque propinqua
<sili. puni. 9.138>	Stragem acie sperat. quaeso, cohibete furentem
<sili. puni. 9.139>	Varronem; namque hunc fama est impellere signa.
<sili. puni. 9.140>	Sat magnum hoc miserae fuerit mihi cardine uitae
<sili. puni. 9.141>	Solamen, cauisse meis. nunc ultima, nate,
<sili. puni. 9.142>	Inuento simul atque amisso redde parenti
<sili. puni. 9.143>	Oscula." sic fatus galeam exuit atque rigentis
<sili. puni. 9.144>	Inuadit nati tremebundis colla lacertis,
<sili. puni. 9.145>	Attonitoque timens uerbis sanare pudorem
<sili. puni. 9.146>	Vulneris impressi et telum excusare laborat:
<sili. puni. 9.147>	"Quis testis nostris, quis conscius affuit actis?
<sili. puni. 9.148>	Non nox errorem nigranti condidit umbra?
<sili. puni. 9.149>	Cur trepidas? da, nate, magis, da iungere pectus.
<sili. puni. 9.150>	Absoluo pater ipse manum, atque in fine laborum
<sili. puni. 9.151>	Hac condas oculos dextra, precor." at miser imo
<sili. puni. 9.152>	Pectore suspirans iuuenis non uerba uicesque
<sili. puni. 9.153>	Alloquio uocemue refert, sed sanguinis atri
<sili. puni. 9.154>	Sistere festinat cursum laceroque ligare
<sili. puni. 9.155>	Ocius illacrimans altum uelamine uulnus.
<sili. puni. 9.156>	Tandem inter gemitus miserae erupere querelae:
<sili. puni. 9.157>	"Sicine te nobis, genitor, Fortuna reducit
<sili. puni. 9.158>	In patriam? sic te nato natumque parenti
<sili. puni. 9.159>	Impia restituit? felix o terque quaterque
<sili. puni. 9.160>	Frater, cui fatis genitorem agnoscere ademptum.
<sili. puni. 9.161>	Ast ego, Sidoniis imperditus, ecce, parentem
<sili. puni. 9.162>	Vulnere cognosco. saltem hoc, Fortuna, fuisset
<sili. puni. 9.163>	Solamen culpae, dubia ut mihi signa dedisses
<sili. puni. 9.164>	Infausti generis. uerum linquetur iniquis
<sili. puni. 9.165>	Non ultra superis nostros celare labores."
<sili. puni. 9.166>	Haec dum amens queritur, iam deficiente cruore
<sili. puni. 9.167>	In uacuas senior uitam disperserat auras.
<sili. puni. 9.168>	Tum iuuenis maestum attollens ad sidera uultum
<sili. puni. 9.169>	"Pollutae dextrae et facti Titania testis
<sili. puni. 9.170>	Infandi, quae nocturno mea lumine tela
<sili. puni. 9.171>	Derigis in patrium corpus, non amplius" inquit
<sili. puni. 9.172>	"His oculis et damnato uiolabere uisu."
<sili. puni. 9.173>	Haec memorat, simul ense fodit praecordia et atrum
<sili. puni. 9.174>	Sustentans uulnus mananti sanguine signat
<sili. puni. 9.175>	In clipeo mandata patris FVGE PROELIA VARRO,
<sili. puni. 9.176>	Ac summi tegimen suspendit cuspide teli
<sili. puni. 9.177>	Defletumque super prosternit membra parentem.
<sili. puni. 9.178>	Talia uenturae mittebant omina pugnae
<sili. puni. 9.179>	Ausoniis superi, sensimque abeuntibus umbris
<sili. puni. 9.180>	Conscia nox sceleris roseo cedebat Eoo.
<sili. puni. 9.181>	Ductor in arma suos Libys et Romanus in arma
<sili. puni. 9.182>	Excibant de more suos, Poenisque redibat,
<sili. puni. 9.183>	Qualis nulla dies omni surrexerit aeuo.
<sili. puni. 9.184>	"Non uerborum" inquit "stimulantum" Poenus "egetis,
<sili. puni. 9.185>	Herculeis iter a metis ad Iapygis agros
<sili. puni. 9.186>	Vincendo emensi. nusquam est animosa Saguntos,
<sili. puni. 9.187>	Concessere Alpes, pater ipse superbus aquarum
<sili. puni. 9.188>	Ausonidum Eridanus captiuo defluit alueo.
<sili. puni. 9.189>	Strage uirum mersus Trebia est, atque ora sepulcro
<sili. puni. 9.190>	Lydia Flaminio premitur, lateque refulgent
<sili. puni. 9.191>	Ossibus ac nullo sulcantur uomere campi.
<sili. puni. 9.192>	Clarior his titulis plusque allatura cruoris
<sili. puni. 9.193>	Lux oritur. mihi magna satis, sat uero superque
<sili. puni. 9.194>	Bellandi merces sit gloria; cetera uobis
<sili. puni. 9.195>	Vincantur. quicquid diti deuexit Hibero,
<sili. puni. 9.196>	Quicquid in Aetnaeis iactauit Roma triumphis,
<sili. puni. 9.197>	Quin etiam Libyco si quid de litore raptum
<sili. puni. 9.198>	Condidit, in uestros ueniet sine sortibus enses.
<sili. puni. 9.199>	Ferte domos, quod dextra dabit. nil ductor honoris
<sili. puni. 9.200>	Ex opibus posco. raptor per saecula longa
<sili. puni. 9.201>	Dardanus edomitum uobis spoliauerit orbem.
<sili. puni. 9.202>	Qui Tyria ducis Sarranum ab origine nomen,
<sili. puni. 9.203>	Seu Laurens tibi Sigeo sulcata colono
<sili. puni. 9.204>	Arridet tellus, seu sunt Byzacia cordi
<sili. puni. 9.205>	Rura magis centum Cereri fruticantia culmis,
<sili. puni. 9.206>	Electos optare dabo inter praemia campos.
<sili. puni. 9.207>	Addam etiam, flaua Thybris quas irrigat unda,
<sili. puni. 9.208>	Captiuis late gregibus depascere ripas.
<sili. puni. 9.209>	Qui uero externo socius mihi sanguine Byrsae
<sili. puni. 9.210>	Signa moues, dextram Ausonia si caede cruentam
<sili. puni. 9.211>	Attolles, hinc iam ciuis Carthaginis esto.
<sili. puni. 9.212>	Neu uos Garganus Daunique fefellerit ora,
<sili. puni. 9.213>	Ad muros statis Romae. licet auia longe
<sili. puni. 9.214>	Vrbs agat et nostro procul a certamine distet,
<sili. puni. 9.215>	Hic hodie ruet, atque ultra te ad proelia, miles,
<sili. puni. 9.216>	Nulla uoco; ex acie tende in Capitolia cursum."
<sili. puni. 9.217>	Haec memorat. tum propulso munimine ualli
<sili. puni. 9.218>	Fossarum rapuere moras, aciemque locorum
<sili. puni. 9.219>	Consilio curuis accommodat ordine ripis.
<sili. puni. 9.220>	Barbaricus laeuo stetit ad certamina cornu
<sili. puni. 9.221>	Bellator Nasamon unaque immanior artus
<sili. puni. 9.222>	Marmarides, tum Maurus atrox Garamasque Macesque
<sili. puni. 9.223>	Et Massylae acies et ferro uiuere laetum
<sili. puni. 9.224>	Vulgus Adyrmachidae, pariter gens accola Nili
<sili. puni. 9.225>	Corpora ab immodico seruans nigrantia Phoebo.
<sili. puni. 9.226>	Quis positum agminibus caput imperiumque Nealces.
<sili. puni. 9.227>	At parte in dextra, sinuat qua flexibus undam
<sili. puni. 9.228>	Aufidus et curuo circum errat gurgite ripas,
<sili. puni. 9.229>	Mago regit. subiere leues, quos horrida misit
<sili. puni. 9.230>	Pyrene, populi uarioque auxere tumultu
<sili. puni. 9.231>	Lumineum latus. effulget caetrata iuuentus,
<sili. puni. 9.232>	Cantaber ante alios nec tectus tempora Vasco
<sili. puni. 9.233>	Ac torto miscens Baliaris proelia plumbo
<sili. puni. 9.234>	Baetigenaeque uiri. celsus media ipse coercet
<sili. puni. 9.235>	Agmina, quae patrio firmauit milite quaeque
<sili. puni. 9.236>	Celtarum Eridano perfusis saepe cateruis.
<sili. puni. 9.237>	Sed qua se fluuius retro labentibus undis
<sili. puni. 9.238>	Eripit et nullo cuneos munimine uallat,
<sili. puni. 9.239>	Turritas moles ac propugnacula dorso
<sili. puni. 9.240>	Belua nigranti gestans ceu mobilis agger
<sili. puni. 9.241>	Nutat et erectos attollit ad aethera muros.
<sili. puni. 9.242>	Cetera iam Numidis circumuolitare uagosque
<sili. puni. 9.243>	Ferre datur cursus et toto feruere campo.
<sili. puni. 9.244>	Dum Libys incenso dispensat milite uires
<sili. puni. 9.245>	Hortandoque iterum atque iterum insatiabilis urget
<sili. puni. 9.246>	Factis quemque suis et se cognoscere iactat,
<sili. puni. 9.247>	Qua dextra ueniant stridentis sibila teli,
<sili. puni. 9.248>	Promittitque uiris nulli se defore testem,
<sili. puni. 9.249>	Iam Varro exacta uallo legione mouebat
<sili. puni. 9.250>	Cladum principia, ac pallenti laetus in unda
<sili. puni. 9.251>	Laxabat sedem uenturis portitor umbris.
<sili. puni. 9.252>	Stant primi, quos sanguineae pendente uetabant
<sili. puni. 9.253>	Ire notae clipeo, defixique omine torpent.
<sili. puni. 9.254>	Iuxta terribilis facies: miseranda iacebant
<sili. puni. 9.255>	Corpora in amplexu, natusque in pectore patris
<sili. puni. 9.256>	Imposita uulnus dextra letale tegebat.
<sili. puni. 9.257>	Effusae lacrimae, Mancinique inde reuersus
<sili. puni. 9.258>	Fraterna sub morte dolor, tum triste mouebat
<sili. puni. 9.259>	Augurium et similes defuncto in corpore uultus.
<sili. puni. 9.260>	Ocius erroris culpam deflendaque facta
<sili. puni. 9.261>	Ductori pandunt atque arma uetantia pugnam.
<sili. puni. 9.262>	Ille ardens animi "ferte haec" ait "omina Paulo.
<sili. puni. 9.263>	Namque illum, cui femineo stant corde timores,
<sili. puni. 9.264>	Mouerit ista manus, quae caede imbuta nefanda,
<sili. puni. 9.265>	Cum Furiae expeterent poenas, fortasse paterno
<sili. puni. 9.266>	Signauit moriens sceleratum sanguine carmen."
<sili. puni. 9.267>	Tum minitans propere describit munera pugnae,
<sili. puni. 9.268>	Quaque feras saeuus gentes aciemque Nealces
<sili. puni. 9.269>	Temperat, hac sese Marso cum milite cumque
<sili. puni. 9.270>	Samnitum opponit signis et Iapyge alumno.
<sili. puni. 9.271>	At campi medio (namque hac in parte uidebat
<sili. puni. 9.272>	Stare ducem Libyae) Seruilius obuia adire
<sili. puni. 9.273>	Arma et Picentes Vmbrosque inferre iubetur.
<sili. puni. 9.274>	Cetera Paulus habet dextro certamina cornu.
<sili. puni. 9.275>	His super insidias contra Nomadumque uolucrem
<sili. puni. 9.276>	Scipiadae datur ire manum, quaque arte dolisque
<sili. puni. 9.277>	Scindent se turmae, praedicit spargere bellum.
<sili. puni. 9.278>	Iamque propinquabant acies, agilique uirorum
<sili. puni. 9.279>	Discursu mixtoque simul calefacta per ora
<sili. puni. 9.280>	Cornipedum hinnitu et multum crepitantibus armis
<sili. puni. 9.281>	Errabat caecum turbata per agmina murmur.
<sili. puni. 9.282>	Sic, ubi prima mouent pelago certamina uenti,
<sili. puni. 9.283>	Inclusam rabiem ac sparsuras astra procellas
<sili. puni. 9.284>	Parturit unda freti fundoque emota minaces
<sili. puni. 9.285>	Exspirat per saxa sonos atque acta cauernis
<sili. puni. 9.286>	Torquet anhelantem spumanti uertice pontum.
<sili. puni. 9.287>	Nec uero fati tam saeuo in turbine solum
<sili. puni. 9.288>	Terrarum fuit ille labor. discordia demens
<sili. puni. 9.289>	Intrauit caelo superosque ad bella coegit.
<sili. puni. 9.290>	Hinc Mauors, hinc Gradiuum comitatus Apollo
<sili. puni. 9.291>	Et domitor tumidi pugnat maris, hinc Venus amens
<sili. puni. 9.292>	Hinc Vesta et captae stimulatus caede Sagunti
<sili. puni. 9.293>	Amphitryoniades, pariter ueneranda Cybele
<sili. puni. 9.294>	Indigetesque dei Faunusque satorque Quirinus
<sili. puni. 9.295>	Alternusque animae mutato Castore Pollux.
<sili. puni. 9.296>	Contra cincta latus ferro Saturnia Iuno
<sili. puni. 9.297>	Et Pallas, Libycis Tritonidos edita lymphis,
<sili. puni. 9.298>	Ac patrius flexis per tempora cornibus Hammon
<sili. puni. 9.299>	Multaque praeterea diuorum turba minorum.
<sili. puni. 9.300>	Quorum ubi mole simul uenientum et gressibus alma
<sili. puni. 9.301>	Intremuit tellus, pars impleuere propinquos
<sili. puni. 9.302>	Diuisi montes, pars sedem nube sub alta
<sili. puni. 9.303>	Ceperunt: uacuo descensum ad proelia caelo.
<sili. puni. 9.304>	Tollitur immensus deserta ad sidera clamor,
<sili. puni. 9.305>	Phlegraeis quantas effudit ad aethera uoces
<sili. puni. 9.306>	Terrigena in campis exercitus, aut sator aeui
<sili. puni. 9.307>	Quanta Cyclopas noua fulmina uoce poposcit
<sili. puni. 9.308>	Iuppiter, exstructis uidit cum montibus ire
<sili. puni. 9.309>	Magnanimos raptum caelestia regna gigantas.
<sili. puni. 9.310>	Nec uero prima in tantis concursibus hasta
<sili. puni. 9.311>	Vlla fuit. stridens nimbus certante furore
<sili. puni. 9.312>	Telorum simul effusus, cupidaeque cruoris
<sili. puni. 9.313>	Hinc atque hinc animae gemina cecidere procella.
<sili. puni. 9.314>	Ac prius insanus dextra quam ducitur ensis,
<sili. puni. 9.315>	Bellantum pars magna iacet. super ipsa suorum
<sili. puni. 9.316>	Corpora consistunt auidi calcantque gementes.
<sili. puni. 9.317>	Nec magis aut Libyco protrudi Dardana nisu
<sili. puni. 9.318>	Auertiue potest pubes, aut ordine pelli
<sili. puni. 9.319>	Fixa suo Sarrana manus, quam uellere sede
<sili. puni. 9.320>	Si coeptet Calpen impacto gurgite pontus.
<sili. puni. 9.321>	Amisere ictus spatium, nec morte peracta
<sili. puni. 9.322>	Artatis cecidisse licet. galea horrida flictu
<sili. puni. 9.323>	Aduersae ardescit galeae, clipeusque fatiscit
<sili. puni. 9.324>	Impulsu clipei, atque ensis contunditur ense.
<sili. puni. 9.325>	Pes pede uirque uiro teritur, tellusque uideri
<sili. puni. 9.326>	Sanguine operta nequit, caelumque et sidera pendens
<sili. puni. 9.327>	Abstulit ingestis nox densa sub aethere telis.
<sili. puni. 9.328>	Quis astare loco dederat Fortuna secundo,
<sili. puni. 9.329>	Contorum longo et procerae cuspidis ictu,
<sili. puni. 9.330>	Ceu primas agitent acies, certamina miscent.
<sili. puni. 9.331>	At quos deinde tenet retrorsum inglorius ordo,
<sili. puni. 9.332>	Missilibus certant pugnas aequare priorum.
<sili. puni. 9.333>	Vltra clamor agit bellum, milesque cupiti
<sili. puni. 9.334>	Martis inops saeuis impellit uocibus hostem.
<sili. puni. 9.335>	Non ullum defit teli genus. hi sude pugnas,
<sili. puni. 9.336>	Hi pinu flagrante cient, hi pondere pili,
<sili. puni. 9.337>	At saxis fundaque alius iaculoque uolucri.
<sili. puni. 9.338>	Interdum stridens per nubila fertur harundo,
<sili. puni. 9.339>	Interdumque ipsis metuenda falarica muris.
<sili. puni. 9.340>	Speramusne, deae, quarum mihi sacra coluntur,
<sili. puni. 9.341>	Mortali totum hunc aperire in saecula uoce
<sili. puni. 9.342>	Posse diem? tantumne datis confidere linguae,
<sili. puni. 9.343>	Vt Cannas uno ore sonem? si gloria uobis
<sili. puni. 9.344>	Nostra placet neque uos magnis auertitis ausis,
<sili. puni. 9.345>	Huc omnes cantus Phoebumque uocate parentem.
<sili. puni. 9.346>	Verum utinam posthac animo, Romane, secunda,
<sili. puni. 9.347>	Quanto tunc aduersa, feras! sitque hactenus, oro,
<sili. puni. 9.348>	Nec libeat temptare deis, an Troia proles
<sili. puni. 9.349>	Par bellum tolerare queat. tuque anxia fati
<sili. puni. 9.350>	Pone, precor, lacrimas et adora uulnera laudes
<sili. puni. 9.351>	Perpetuas paritura tibi. nam tempore, Roma,
<sili. puni. 9.352>	Nullo maior eris. mox sic labere secundis,
<sili. puni. 9.353>	Vt sola cladum tuearis nomina fama.
<sili. puni. 9.354>	Iamque inter uarias Fortuna utrimque uirorum
<sili. puni. 9.355>	Alternata uices incerto eluserat iras
<sili. puni. 9.356>	Euentu, mediaque diu pendente per ambas
<sili. puni. 9.357>	Spe gentes paribus Mauors flagrabat in armis,
<sili. puni. 9.358>	Mitia ceu uirides agitant cum flamina culmos,
<sili. puni. 9.359>	Necdum maturas impellit uentus aristas,
<sili. puni. 9.360>	Huc atque huc it summa seges nutansque uicissim
<sili. puni. 9.361>	Alterno lente motu incuruata nitescit.
<sili. puni. 9.362>	Tandem barbaricis perfractam uiribus acri
<sili. puni. 9.363>	Dissipat incurrens aciem clamore Nealces.
<sili. puni. 9.364>	Laxati cunei, perque interualla citatus
<sili. puni. 9.365>	Irrupit trepidis hostis. tum turbine nigro
<sili. puni. 9.366>	Sanguinis exundat torrens, nullumque sub una
<sili. puni. 9.367>	Cuspide procumbit corpus. dum uulnera tergo
<sili. puni. 9.368>	Bellator timet Ausonius, per pectora saeuas
<sili. puni. 9.369>	Exceptat mortes et leto dedecus arcet.
<sili. puni. 9.370>	Stabat cum primis mediae certamine pugnae
<sili. puni. 9.371>	Aspera semper amans et par cuicumque periclo
<sili. puni. 9.372>	Scaeuola, nec tanta uitam iam strage uolebat,
<sili. puni. 9.373>	Sed dignum proauo letum et sub nomine mortem.
<sili. puni. 9.374>	Is postquam frangi res atque augescere uidit
<sili. puni. 9.375>	Exitium, "breuis hoc uitae, quodcumque relictum,
<sili. puni. 9.376>	Extendamus;" ait "nam uirtus futile nomen,
<sili. puni. 9.377>	Ni decori sat sint pariendo tempora leti."
<sili. puni. 9.378>	Dixit et in medios, qua dextera concita Poeni
<sili. puni. 9.379>	Limitem agit, uasto conixus turbine fertur.
<sili. puni. 9.380>	Hic exsultantem Caralim atque erepta uolentem
<sili. puni. 9.381>	Induere excelso caesi gestamina trunco
<sili. puni. 9.382>	Ense subit, capuloque tenus ferrum impulit ira.
<sili. puni. 9.383>	Voluitur ille ruens atque arua hostilia morsu
<sili. puni. 9.384>	Appetit et mortis premit in tellure dolores.
<sili. puni. 9.385>	Nec Gabaris Sicchaeque uirum tenuere furentem
<sili. puni. 9.386>	Concordi uirtute manus; sed perdidit acer,
<sili. puni. 9.387>	Dum stat, decisam Gabar inter proelia dextram;
<sili. puni. 9.388>	At Siccha auxilium magno turbante dolore
<sili. puni. 9.389>	Dum temere accelerat, calcato improuidus ense
<sili. puni. 9.390>	Succidit ac nudae sero uestigia plantae
<sili. puni. 9.391>	Damnauit dextraque iacet morientis amici.
<sili. puni. 9.392>	Tandem conuertit fatalia tela Nealcae
<sili. puni. 9.393>	Fulminei gliscens iuuenis furor. exsilit ardens
<sili. puni. 9.394>	Nomine tam claro stimulante ad praemia caedis
<sili. puni. 9.395>	Tum silicem scopulo auulsum, quem montibus altis
<sili. puni. 9.396>	Detulerat torrens, raptum contorquet in ora
<sili. puni. 9.397>	Turbidus. incusso crepuerunt pondere malae,
<sili. puni. 9.398>	Ablatusque uiro uultus. concreta cruento
<sili. puni. 9.399>	Per nares cerebro sanies fluit, atraque manant
<sili. puni. 9.400>	Orbibus elisis et trunca lumina fronte.
<sili. puni. 9.401>	Sternitur unanimo Marius succurrere Capro
<sili. puni. 9.402>	Conatus metuensque uiro superesse cadenti.
<sili. puni. 9.403>	Lucis idem auspicium ac patrium et commune duobus
<sili. puni. 9.404>	Paupertas; sacro iuuenes Praeneste creati
<sili. puni. 9.405>	Miscuerant studia et iuncta tellure serebant.
<sili. puni. 9.406>	Velle ac nolle ambobus idem sociataque toto
<sili. puni. 9.407>	Mens aeuo ac paruis diues concordia rebus.
<sili. puni. 9.408>	Occubuere simul, uotisque ex omnibus unum
<sili. puni. 9.409>	Id Fortuna dedit, iunctam inter proelia mortem.
<sili. puni. 9.410>	Arma fuere decus uictori bina Symaetho.
<sili. puni. 9.411>	Sed longum tanto laetari munere casus
<sili. puni. 9.412>	Haud licitum Poenis. aderat terrore minaci
<sili. puni. 9.413>	Scipio conuersae miseratus terga cohortis
<sili. puni. 9.414>	Et cuncti fons Varro mali flauusque comarum
<sili. puni. 9.415>	Curio et a primo descendens consule Brutus.
<sili. puni. 9.416>	Atque his fulta uiris acies repararet ademptum
<sili. puni. 9.417>	Mole noua campum, subito ni turbine Poenus
<sili. puni. 9.418>	Agmina frenasset iam procurrentia ductor.
<sili. puni. 9.419>	Isque ut Varronem procul inter proelia uidit
<sili. puni. 9.420>	Et iuxta sagulo circumuolitare rubenti
<sili. puni. 9.421>	Lictorem: "nosco pompam atque insignia nosco.
<sili. puni. 9.422>	Flaminius modo talis" ait. tum feruidus acrem
<sili. puni. 9.423>	Ingentis clipei tonitru praenuntiat iram.
<sili. puni. 9.424>	Heu miser! aequari potuisti funere Paulo,
<sili. puni. 9.425>	Si tibi non ira superum tunc esset ademptum
<sili. puni. 9.426>	Hannibalis cecidisse manu. quam saepe querere,
<sili. puni. 9.427>	Varro, deis, quod Sidonium defugeris ensem!
<sili. puni. 9.428>	Nam rapido subitam portans in morte salutem
<sili. puni. 9.429>	Procursu incepta in sese discrimina uertit
<sili. puni. 9.430>	Scipio. nec Poenum, quamquam est ereptus opimae
<sili. puni. 9.431>	Caedis honor, mutasse piget maiore sub hoste
<sili. puni. 9.432>	Proelia et erepti Ticina ad flumina patris
<sili. puni. 9.433>	Exigere oblato tandem certamine poenas.
<sili. puni. 9.434>	Stabant educti diuersis orbis in oris,
<sili. puni. 9.435>	Quantos non alias uidit concurrere tellus,
<sili. puni. 9.436>	Marte uiri dextraque pares, sed cetera ductor
<sili. puni. 9.437>	Anteibat Latius, melior pietate fideque.
<sili. puni. 9.438>	Desiluere caua turbati ad proelia nube
<sili. puni. 9.439>	Mauors Scipiadae metuens, Tritonia Poeno,
<sili. puni. 9.440>	Aduentuque deum intrepidis ductoribus ambae
<sili. puni. 9.441>	Contremuere acies. ater, qua pectora flectit
<sili. puni. 9.442>	Pallas, Gorgoneo late micat ignis ab ore
<sili. puni. 9.443>	Sibilaque horrificis torquet serpentibus aegis.
<sili. puni. 9.444>	Fulgent sanguinei, geminum uibrare cometen
<sili. puni. 9.445>	Vt credas, oculi, summaque in casside largus
<sili. puni. 9.446>	Vndantes uoluit flammas ad sidera uertex.
<sili. puni. 9.447>	At Mauors moto proturbans aera telo
<sili. puni. 9.448>	Et clipeo campum inuoluens Aetnaea Cyclopum
<sili. puni. 9.449>	Munere fundentem loricam incendia gestat
<sili. puni. 9.450>	Ac pulsat fulua consurgens aethera crista.
<sili. puni. 9.451>	Ductores pugnae intenti, quantumque uicissim
<sili. puni. 9.452>	Auderent, propius mensi, tamen arma ferentes
<sili. puni. 9.453>	Sensere aduenisse deos et laetus uterque
<sili. puni. 9.454>	Spectari superis addebant mentibus iras.
<sili. puni. 9.455>	Iamque ictu ualido libratam a pectore Poeni
<sili. puni. 9.456>	Pallas in obliquum dextra detorserat hastam,
<sili. puni. 9.457>	Et Gradiuus opem diuae portare ferocis
<sili. puni. 9.458>	Exemplo doctus porgebat protinus ensem
<sili. puni. 9.459>	Aetnaeum in pugnas iuueni ac maiora iubebat.
<sili. puni. 9.460>	Tum Virgo ignescens penitus uiolenta repente
<sili. puni. 9.461>	Suffudit flammis ora atque obliqua retorquens
<sili. puni. 9.462>	Lumina turbato superauit Gorgona uultu.
<sili. puni. 9.463>	Erexere omnes immania membra chelydri
<sili. puni. 9.464>	Aegide commota, primique furoris ad ictus
<sili. puni. 9.465>	Rettulit ipse pedem sensim a certamine Mauors.
<sili. puni. 9.466>	Hic dea conuulsam rapido conamine partem
<sili. puni. 9.467>	Vicini montis scopulisque horrentia saxa
<sili. puni. 9.468>	In Martem furibunda iacit, longeque relatos
<sili. puni. 9.469>	Expauit sonitus tremefacto litore Sason.
<sili. puni. 9.470>	At non haec superum fallebant proelia regem.
<sili. puni. 9.471>	Demittit propere succinctam nubibus Irim,
<sili. puni. 9.472>	Quae nimios frenet motus, ac talia fatur:
<sili. puni. 9.473>	"I, dea, et Oenotris uelox allabere terris
<sili. puni. 9.474>	Germanoque truces, dic, Pallas mitiget iras
<sili. puni. 9.475>	Nec speret fixas Parcarum uertere leges.
<sili. puni. 9.476>	Dic etiam: ni desistis (nam uirus et aestus
<sili. puni. 9.477>	Flammiferae noui mentis) nec colligis iram,
<sili. puni. 9.478>	Aegide praecellant quantum horrida fulmina nosces."
<sili. puni. 9.479>	Quae postquam accepit dubitans Tritonia uirgo
<sili. puni. 9.480>	Nec sat certa diu, patriis an cederet armis,
<sili. puni. 9.481>	"Absistemus" ait "campo. sed Pallade pulsa
<sili. puni. 9.482>	Num fata auertet caeloque arcebit ab alto
<sili. puni. 9.483>	Cernere Gargani feruentia caedibus arua?"
<sili. puni. 9.484>	Haec effata caua Poenum in certamina nube
<sili. puni. 9.485>	Sublatum diuersa tulit terrasque reliquit.
<sili. puni. 9.486>	At Gradiuus atrox remeantis in aethera diuae
<sili. puni. 9.487>	Abscessu reuocat mentes fusosque per aequor
<sili. puni. 9.488>	Ipse manu magna nebulam circumdatus acri
<sili. puni. 9.489>	Restituit pugnae. conuertunt signa nouamque
<sili. puni. 9.490>	Instaurant Itali uersa formidine caedem,
<sili. puni. 9.491>	Cum uentis positus custos, cui flamina carcer
<sili. puni. 9.492>	Imperio compressa tenet caelumque ruentes
<sili. puni. 9.493>	Eurique et Boreae parent Corique Notique,
<sili. puni. 9.494>	Iunonis precibus promissa haud parua ferentis
<sili. puni. 9.495>	Regnantem Aetolis Vulturnum in proelia campis
<sili. puni. 9.496>	Effrenat. placet hic irae exitiabilis ultor.
<sili. puni. 9.497>	Qui se postquam Aetnae mersit candente barathro
<sili. puni. 9.498>	Concepitque ignes et flammea protulit ora,
<sili. puni. 9.499>	Euolat horrendo stridore ac Daunia regna
<sili. puni. 9.500>	Perflat agens caecam glomerato puluere nubem.
<sili. puni. 9.501>	Eripuere oculos aurae uocemque manusque
<sili. puni. 9.502>	Vertice harenoso candentes, flebile dictu
<sili. puni. 9.503>	Torquet in ora globos Italum et bellare maniplis
<sili. puni. 9.504>	Iussa laetatur rabie. tum mole ruinae
<sili. puni. 9.505>	Sternuntur tellure et miles et arma tubaeque,
<sili. puni. 9.506>	Atque omnis retro flatu occursante refertur
<sili. puni. 9.507>	Lancea et in tergum Rutulis cadit irritus ictus.
<sili. puni. 9.508>	Atque idem flatus Poenorum tela secundant,
<sili. puni. 9.509>	Et uelut ammento contorta hastilia turbo
<sili. puni. 9.510>	Adiuuat ac Tyrias impellit stridulus hastas.
<sili. puni. 9.511>	Tum denso fauces praeclusus puluere miles
<sili. puni. 9.512>	Ignauam mortem compresso maeret hiatu.
<sili. puni. 9.513>	Ipse caput flauum caligine conditus atra
<sili. puni. 9.514>	Vulturnus multaque comam perfusus harena
<sili. puni. 9.515>	Nunc uersos agit a tergo stridentibus alis,
<sili. puni. 9.516>	Nunc mediam in frontem ueniens clamante procella
<sili. puni. 9.517>	Obuius arma quatit patuloque insibilat ore,
<sili. puni. 9.518>	Interdum intentos pugnae et iamiamque ferentes
<sili. puni. 9.519>	Hostili iugulo ferrum conamine et ictu
<sili. puni. 9.520>	Auertit dextramque ipso de uulnere uellit.
<sili. puni. 9.521>	Nec satis Ausonias passim foedare cohortes:
<sili. puni. 9.522>	In Martem uomit immixtas mugitibus auras
<sili. puni. 9.523>	Bisque dei summas uibrauit turbine cristas.
<sili. puni. 9.524>	Quae dum Romuleis exercet proelia turmis
<sili. puni. 9.525>	Aeolius furor et Martem succendit in iras,
<sili. puni. 9.526>	Affatur Virgo socia Iunone parentem:
<sili. puni. 9.527>	"Quantos Gradiuus fluctus in Punica castra,
<sili. puni. 9.528>	Respice, agit quantisque furens se caedibus implet!
<sili. puni. 9.529>	Nunc, quaeso, terris descendere non placet Irim?
<sili. puni. 9.530>	Quamquam ego non Teucros (nostro cum pignore regnet
<sili. puni. 9.531>	Roma et Palladio sedes hac urbe locarim)
<sili. puni. 9.532>	Non Teucros delere aderam, sed lumen alumnae
<sili. puni. 9.533>	Hannibalem Libyae pelli florentibus annis
<sili. puni. 9.534>	Vita atque exstingui primordia tanta negabam."
<sili. puni. 9.535>	Excipit hinc Iuno longique laboris ab ira
<sili. puni. 9.536>	"Immo," ait "ut noscant gentes, immania quantum
<sili. puni. 9.537>	Regna Iouis ualeant cunctisque potentia quantum
<sili. puni. 9.538>	Antistet, coniunx, superis tua, disice telo
<sili. puni. 9.539>	Flagranti (nil oramus) Carthaginis arces
<sili. puni. 9.540>	Sidoniamque aciem uasto telluris hiatu
<sili. puni. 9.541>	Tartareis immerge uadis aut obrue ponto."
<sili. puni. 9.542>	Contra quae miti respondet Iuppiter ore:
<sili. puni. 9.543>	"Certatis fatis et spes extenditis aegras.
<sili. puni. 9.544>	Ille, o nata, libens cui tela inimica ferebas,
<sili. puni. 9.545>	Contundet iuuenis Tyrios ac nomina gentis
<sili. puni. 9.546>	Induet et Libycam feret in Capitolia laurum.
<sili. puni. 9.547>	At cui tu, coniunx, cui das animosque decusque,
<sili. puni. 9.548>	(Fata cano) auertet populis Laurentibus arma.
<sili. puni. 9.549>	Nec longe cladis metae. uenit hora diesque,
<sili. puni. 9.550>	Qua nullas umquam transisse optauerit Alpes."
<sili. puni. 9.551>	Sic ait atque Irim propere demittit Olympo,
<sili. puni. 9.552>	Quae reuocet Martem iubeatque abscedere pugna.
<sili. puni. 9.553>	Nec uetitis luctatus abit Gradiuus in altas
<sili. puni. 9.554>	Cum fremitu nubes, quamquam lituique tubaeque
<sili. puni. 9.555>	Vulneraque et sanguis et clamor et arma iuuarent.
<sili. puni. 9.556>	Vt patuit liber superum certamine tandem
<sili. puni. 9.557>	Laxatusque deo campus, ruit aequore ab imo
<sili. puni. 9.558>	Poenus, quo sensim caelestia fugerat arma,
<sili. puni. 9.559>	Magna uoce trahens equitemque uirosque feraeque
<sili. puni. 9.560>	Turrigerae molem tormentorumque labores.
<sili. puni. 9.561>	Atque ubi turbantem leuiores ense cateruas
<sili. puni. 9.562>	Agnouit iuuenem scintillauitque cruentis
<sili. puni. 9.563>	Ira genis, "quaenam Furiae quisue egit in hostem,
<sili. puni. 9.564>	En, Minuci, deus, ut rursus te credere nobis
<sili. puni. 9.565>	Auderes?" inquit. "genitor tibi natus ab armis
<sili. puni. 9.566>	Ille meis ubi nunc Fabius? semel, improbe, nostras
<sili. puni. 9.567>	Sit satis euasisse manus." atque inde superbis
<sili. puni. 9.568>	Hasta comes dictis murali turbine pectus
<sili. puni. 9.569>	Transforat et uoces uenturas occupat ictu.
<sili. puni. 9.570>	Nec ferro saeuire sat est. appellitur atra
<sili. puni. 9.571>	Mole fera, et monstris componitur Itala pubes.
<sili. puni. 9.572>	Nam praeuectus equo moderantem cuspide Lucas
<sili. puni. 9.573>	Maurum in bella boues stimulis maioribus ire
<sili. puni. 9.574>	Ac raptare iubet Libycarum armenta ferarum.
<sili. puni. 9.575>	Immane stridens agitur crebroque coacta
<sili. puni. 9.576>	Vulnere bellatrix properos fert belua gressus.
<sili. puni. 9.577>	Liuenti dorso turris flammaque uirisque
<sili. puni. 9.578>	Et iaculis armata sedet. procul aspera grando
<sili. puni. 9.579>	Saxorum super arma ruit, passimque uolanti
<sili. puni. 9.580>	Celsus telorum fundit Libys aggere nimbum.
<sili. puni. 9.581>	Stat niueis longum stipata per agmina uallum
<sili. puni. 9.582>	Dentibus, atque ebori praefixa comminus hasta
<sili. puni. 9.583>	Fulget ab incuruo derecta cacumine cuspis.
<sili. puni. 9.584>	Hic inter trepidos rerum per membra, per arma
<sili. puni. 9.585>	Exigit Vfentis sceleratum belua dentem
<sili. puni. 9.586>	Clamantemque ferens calcata per agmina portat.
<sili. puni. 9.587>	Nec leuius Tadio letum: qua tegmine thorax
<sili. puni. 9.588>	Multiplicis lini claudit latus, improba sensim
<sili. puni. 9.589>	Corpore non laeso penetrarunt spicula dentis
<sili. puni. 9.590>	Et sublime uirum clipeo resonante tulerunt.
<sili. puni. 9.591>	Haud excussa noui uirtus terrore pericli.
<sili. puni. 9.592>	Vtitur ad laudem casu geminumque citato
<sili. puni. 9.593>	Vicinus fronti lumen transuerberat ense.
<sili. puni. 9.594>	Exstimulata graui sese fera tollit ad auras
<sili. puni. 9.595>	Vulnere et erectis excussam cruribus alte
<sili. puni. 9.596>	Pone iacit uoluens reflexo pondere turrim.
<sili. puni. 9.597>	Arma uirique simul spoliataque belua uisu
<sili. puni. 9.598>	Sternuntur subita, miserandum, mixta ruina.
<sili. puni. 9.599>	Spargi flagrantes contra bellantia monstra
<sili. puni. 9.600>	Dardanius taedas ductor iubet et facis atrae,
<sili. puni. 9.601>	Quos fera circumfert, compleri sulphure muros.
<sili. puni. 9.602>	Nec iusso mora. collectis fumantia lucent
<sili. puni. 9.603>	Terga elephantorum flammis, pastusque sonoro
<sili. puni. 9.604>	Ignis edax uento per propugnacula fertur.
<sili. puni. 9.605>	Non aliter, Pindo Rhodopeue incendia pastor
<sili. puni. 9.606>	Cum iacit et siluis spatiatur feruida pestis
<sili. puni. 9.607>	Frondosi ignescunt scopuli subitoque per alta
<sili. puni. 9.608>	Collucet iuga dissultans Vulcanius ardor.
<sili. puni. 9.609>	It fera candenti torrente bitumine corpus
<sili. puni. 9.610>	Amens et laxo diducit limite turmas.
<sili. puni. 9.611>	Nec cuiquam uirtus propiora capessere bella:
<sili. puni. 9.612>	Longinquis audent iaculis et harundinis ictu.
<sili. puni. 9.613>	Vritur impatiens et magni corporis aestu
<sili. puni. 9.614>	Huc atque huc iactas accendit belua flammas,
<sili. puni. 9.615>	Donec uicini tandem se fluminis undis
<sili. puni. 9.616>	Praecipitem dedit et tenui decepta liquore
<sili. puni. 9.617>	Stagnantis per plana uadi tulit incita longis
<sili. puni. 9.618>	Exstantem ripis flammam. tum denique sese
<sili. puni. 9.619>	Gurgitis immersit molem capiente profundo.
<sili. puni. 9.620>	At qua pugna datur necdum Maurusia pestis
<sili. puni. 9.621>	Igne calet, circumfusi Rhoeteia pubes
<sili. puni. 9.622>	Nunc iaculis, nunc et saxis, nunc alite plumbo
<sili. puni. 9.623>	Eminus incessunt, ut qui castella per altos
<sili. puni. 9.624>	Oppugnat munita locos atque assidet arces.
<sili. puni. 9.625>	Ausus digna uiro, fortuna digna secunda,
<sili. puni. 9.626>	Extulerat dextram atque aduersum comminus ensem
<sili. puni. 9.627>	Mincius infelix ausi, sed stridula anhelum
<sili. puni. 9.628>	Feruorem effundens monstri manus abstulit acri
<sili. puni. 9.629>	Implicitum nexu diroque ligamine torsit
<sili. puni. 9.630>	Et superas alte miserum iaculata per auras
<sili. puni. 9.631>	Telluri elisis afflixit, flebile, membris.
<sili. puni. 9.632>	Has inter clades uiso Varrone sub armis
<sili. puni. 9.633>	Increpitans Paulus "quin imus comminus" inquit
<sili. puni. 9.634>	"Ductori Tyrio, quem uinctum colla catenis
<sili. puni. 9.635>	Staturum ante tuos currus promisimus urbi?
<sili. puni. 9.636>	Heu patria, heu plebes scelerata et praua fauoris!
<sili. puni. 9.637>	Haud umquam expedies tam dura sorte malorum,
<sili. puni. 9.638>	Quem tibi non nasci fuerit per uota petendum,
<sili. puni. 9.639>	Varronem Hannibalemne, magis." dum talia Paulus,
<sili. puni. 9.640>	Vrget praecipites Libys atque in terga ruentum
<sili. puni. 9.641>	Ante oculos cunctas ductoris concitat hastas.
<sili. puni. 9.642>	Pulsatur galea et quatiuntur consulis arma.
<sili. puni. 9.643>	Acrius hoc Paulus medios ruit asper in hostes.
<sili. puni. 9.644>	Tum uero excussus mentem, in certamina Paulo
<sili. puni. 9.645>	Auia diducto, conuertit Varro manuque
<sili. puni. 9.646>	Cornipedem inflectens "das," inquit "patria, poenas,
<sili. puni. 9.647>	Quae Fabio incolumi Varronem ad bella uocasti.
<sili. puni. 9.648>	Quaenam autem mentis uel quae discordia fati?
<sili. puni. 9.649>	Parcarumque latens fraus est? abrumpere cuncta
<sili. puni. 9.650>	Iamdudum cum luce libet. sed comprimit ensem
<sili. puni. 9.651>	Nescio qui deus et meme ad grauiora reseruat.
<sili. puni. 9.652>	Viuamne et fractos sparsosque cruore meorum
<sili. puni. 9.653>	Hos referam populo fasces atque ora per urbes
<sili. puni. 9.654>	Iratas spectanda dabo et, quo saeuius ipse
<sili. puni. 9.655>	Hannibal haud poscat, fugiam et te, Roma, uidebo?"
<sili. puni. 9.656>	Plura indignantem telis propioribus hostes
<sili. puni. 9.657>	Egere et sonipes rapuit laxatus habenas.
<sili. puni. 10.1>	Paulus, ut aduersam uidet increbrescere pugnam,
<sili. puni. 10.2>	Ceu fera, quae telis circumcingentibus ultro
<sili. puni. 10.3>	Assilit in ferrum et per uulnera colligit hostem,
<sili. puni. 10.4>	In medios fert arma globos seseque periclis
<sili. puni. 10.5>	Ingerit atque omni letum molitur ab ense.
<sili. puni. 10.6>	Increpat horrendum: "perstate et fortiter, oro,
<sili. puni. 10.7>	Pectoribus ferrum accipite ac sine uulnere terga
<sili. puni. 10.8>	Ad manes deferte, uiri. nisi gloria mortis
<sili. puni. 10.9>	Nil superest. idem sedes adeuntibus imas
<sili. puni. 10.10>	Hic uobis dux Paulus erit." uelocius inde
<sili. puni. 10.11>	Haemonio Borea pennataque ocior ibat
<sili. puni. 10.12>	Quae redit in pugnas fugientis harundine Parthi,
<sili. puni. 10.13>	Atque ubi certamen primi ciet immemor aeui
<sili. puni. 10.14>	Plenus Gradiuo mentem Cato, fertur in hostes
<sili. puni. 10.15>	Ac iuuenem, quem Vasco leuis, quem spicula densus
<sili. puni. 10.16>	Cantaber urgebat, letalibus eripit armis.
<sili. puni. 10.17>	Abscessere retro pauidique in terga relatos
<sili. puni. 10.18>	Abduxere gradus, ut, laetus ualle remota
<sili. puni. 10.19>	Cum capream uenator agit fessamque propinquo
<sili. puni. 10.20>	Insequitur cursu et sperat iam tangere dextra,
<sili. puni. 10.21>	Si ferus aduerso subitum se protulit antro
<sili. puni. 10.22>	Et stetit ante oculos frendens leo, deserit una
<sili. puni. 10.23>	Et color et sanguis et tela minora periclo,
<sili. puni. 10.24>	Nec iam speratae cura est in pectore praedae.
<sili. puni. 10.25>	Nunc in restantes mucronem comminus urget,
<sili. puni. 10.26>	Nunc trepidos ac terga mala formidine uersos
<sili. puni. 10.27>	Assequitur telis. furere ac decorare labores
<sili. puni. 10.28>	Et saeuire iuuat. cadit ingens nominis expers
<sili. puni. 10.29>	Vni turba uiro, atque alter si detur in armis
<sili. puni. 10.30>	Paulus Dardaniis, amittant nomina Cannae.
<sili. puni. 10.31>	Tandem inclinato cornu sine more ruebat
<sili. puni. 10.32>	Prima acies non parca fugae. Labienus et Ocres
<sili. puni. 10.33>	Sternuntur leto atque Opiter, quos Setia colle
<sili. puni. 10.34>	Vitifero, celsis Labienum Cingula saxa
<sili. puni. 10.35>	Miserunt muris. iunxit fera tempora leti
<sili. puni. 10.36>	Sidonius non consimili discrimine miles;
<sili. puni. 10.37>	Nam Labienus obit penetrante per ilia corno,
<sili. puni. 10.38>	Fratres hic umero cecidere, hic poplite caesis.
<sili. puni. 10.39>	Oppetis et Tyrio super inguina fixe ueruto
<sili. puni. 10.40>	Maecenas, cui Maeonia uenerabile terra
<sili. puni. 10.41>	Et sceptris olim celebratum nomen Etruscis.
<sili. puni. 10.42>	Per medios agitur proiecto lucis amore
<sili. puni. 10.43>	Hannibalem lustrans Paulus. sors una uidetur
<sili. puni. 10.44>	Aspera, si occumbat ductore superstite Poeno.
<sili. puni. 10.45>	Quam metuens molem (neque enim certamine sumpto
<sili. puni. 10.46>	Tempestas tanta et rabies impune fuisset)
<sili. puni. 10.47>	In faciem pauidi Iuno conuersa Metelli
<sili. puni. 10.48>	"Quid uanos," inquit "Latio spes unica consul,
<sili. puni. 10.49>	Incassumque moues fato renuente furores?
<sili. puni. 10.50>	Si superest Paulus, restant Aeneia regna;
<sili. puni. 10.51>	Sin secus, Ausoniam tecum trahis. ire tumentem
<sili. puni. 10.52>	Tu contra iuuenem et caput hoc abscidere rebus
<sili. puni. 10.53>	Turbatis, o Paule, paras? nunc Hannibal ipsi
<sili. puni. 10.54>	(Tam laetus bello est) ausit certare Tonanti.
<sili. puni. 10.55>	Et iam conuersis (uidi nam flectere) habenis
<sili. puni. 10.56>	Euasit Varro ac sese ad meliora reseruat.
<sili. puni. 10.57>	Sit spatium fatis, et dum datur, eripe leto
<sili. puni. 10.58>	Hanc nostris maiorem animam; mox bella capesses."
<sili. puni. 10.59>	Ad quae suspirans ductor: "mortemne sub armis
<sili. puni. 10.60>	Cur poscam, causa ista parum est, quod talia nostrae
<sili. puni. 10.61>	Pertulerunt aures suadentem monstra Metellum?
<sili. puni. 10.62>	I, demens, i, carpe fugam. non hostica tela
<sili. puni. 10.63>	Excipias tergo, superos precor. integer, oro,
<sili. puni. 10.64>	Intactusque abeas atque intres moenia Romae
<sili. puni. 10.65>	Cum Varrone simul. talin', pauidissime, dignum
<sili. puni. 10.66>	Me uita pulchraque indignum morte putasti?
<sili. puni. 10.67>	Quippe sinit Poenus, qui nunc contraria bella
<sili. puni. 10.68>	Ipsi ferre Ioui ualeat. pro degener altae
<sili. puni. 10.69>	Virtutis patrum! quando certamen inire
<sili. puni. 10.70>	Cuiue uiro mallem memet componere, quam qui
<sili. puni. 10.71>	Et uictus dabit et uictor per saecula nomen?"
<sili. puni. 10.72>	Talibus increpitat mediosque aufertur in hostes
<sili. puni. 10.73>	Ac retro cursum tendentem ad crebra suorum
<sili. puni. 10.74>	Agmina et in densis furantem membra maniplis
<sili. puni. 10.75>	Per conferta uirum et stipata umbonibus arma
<sili. puni. 10.76>	Consequitur melior planta atque obtruncat Acherram,
<sili. puni. 10.77>	Vt canis occultos agitat cum Belgicus apros
<sili. puni. 10.78>	Erroresque ferae sollers per deuia mersa
<sili. puni. 10.79>	Nare legit tacitoque premens uestigia rostro
<sili. puni. 10.80>	Lustrat inaccessos uenantum indagine saltus
<sili. puni. 10.81>	Nec sistit, nisi conceptum sectatus odorem
<sili. puni. 10.82>	Deprendit spissis arcana cubilia dumis.
<sili. puni. 10.83>	At coniunx Iouis, ut Paulum depellere dictis
<sili. puni. 10.84>	Nequiquam fuit et consul non desinit irae,
<sili. puni. 10.85>	In faciem Mauri rursus mutata Gelestae
<sili. puni. 10.86>	Auocat ignarum saeuo a certamine Poenum:
<sili. puni. 10.87>	"Huc tela, huc" inquit "dextram implorantibus affer,
<sili. puni. 10.88>	O decus aeternum Carthaginis. horrida iuxta
<sili. puni. 10.89>	Stagnantes consul molitur proelia ripas,
<sili. puni. 10.90>	Et laus haud alio maior datur hoste perempto."
<sili. puni. 10.91>	Haec ait et iuuenem diuersa ad proelia raptat.
<sili. puni. 10.92>	Flumineo Libycam turbabat in aggere pubem
<sili. puni. 10.93>	Cristae nomen erat. bis terni iuncta ferebant
<sili. puni. 10.94>	Arma senem circa nati; pauperque penatum
<sili. puni. 10.95>	(Sed domus haud obscura Tuder, notusque per Vmbros
<sili. puni. 10.96>	Bellator populos) factis et caede docebat
<sili. puni. 10.97>	Natorum armigeram pugnas tractare cohortem.
<sili. puni. 10.98>	Vnanima inde phalanx crudo ducente magistro
<sili. puni. 10.99>	Postquam hominum satiata nece est, prostrauerat ictu
<sili. puni. 10.100>	Innumero cum turre feram facibusque secutis
<sili. puni. 10.101>	Ardentem monstri spectabat laeta ruinam,
<sili. puni. 10.102>	Cum subitus galeae fulgor conoque coruscae
<sili. puni. 10.103>	Maiore intremuere iubae. nec tarda senectus;
<sili. puni. 10.104>	Agnouit nam luce uirum: rapit agmine natos
<sili. puni. 10.105>	Saeua parens ultro in certamina et addere passim
<sili. puni. 10.106>	Tela iubet nec manantes ex ore feroci
<sili. puni. 10.107>	Aut quae flagrarent galea exhorrescere flammas.
<sili. puni. 10.108>	Armiger haud aliter magni Iouis, anxia nido
<sili. puni. 10.109>	Cum dignos nutrit gestanda ad fulmina fetus,
<sili. puni. 10.110>	Obuersam spectans ora ad Phaethontia prolem
<sili. puni. 10.111>	Explorat dubios Phoebea lampade natos.
<sili. puni. 10.112>	Iamque suis daret ut pugnae documenta uocantis,
<sili. puni. 10.113>	Et medias hasta uelox praeteruolat auras.
<sili. puni. 10.114>	Haesit multiplici non alte cuspis in auro
<sili. puni. 10.115>	Ac senium inualido dependens prodidit ictu.
<sili. puni. 10.116>	Cui Poenus: "quinam ad cassos furor impulit ictus
<sili. puni. 10.117>	Exsanguem senio dextram? uix prima momordit
<sili. puni. 10.118>	Tegmina Callaici cornus tremebunda metalli.
<sili. puni. 10.119>	En, reddo tua tela tibi. memorabilis ista
<sili. puni. 10.120>	A nobis melius discet bellare iuuentus."
<sili. puni. 10.121>	Sic propria miseri transfigit pectora corno.
<sili. puni. 10.122>	At contra, horrendum, bis terna spicula dextra
<sili. puni. 10.123>	Torta uolant, paribusque ruunt conatibus hastae,
<sili. puni. 10.124>	Haud secus ac Libyca fetam tellure leaenam
<sili. puni. 10.125>	Venator premit obsesso cum Maurus in antro,
<sili. puni. 10.126>	Inuadunt rabidi iam dudum et inania temptant
<sili. puni. 10.127>	Nondum sat firmo catuli certamina dente.
<sili. puni. 10.128>	Consumit clipeo tela et, collectus in arma
<sili. puni. 10.129>	Sustinet urgentes crepitantibus ictibus hastas
<sili. puni. 10.130>	Sidonius ductor, nec iam per uulnera credit
<sili. puni. 10.131>	Aut per tot caedes actum satis, iraque anhelat,
<sili. puni. 10.132>	Ni leto det cuncta uirum iungatque parenti
<sili. puni. 10.133>	Corpora et excidat miseros cum stirpe penates.
<sili. puni. 10.134>	Tunc Abarim affatur (namque una hic armiger ira
<sili. puni. 10.135>	Flammabat Martem atque omnes comes ibat in actus)
<sili. puni. 10.136>	"Suppedita mihi tela. uadis liuentis Auerni
<sili. puni. 10.137>	Demitti globus ille cupit, qui nostra lacessat
<sili. puni. 10.138>	Tegmina. iam stultae fructus pietatis habebit."
<sili. puni. 10.139>	Haec fatus iaculo Lucam, qui maximus aeui,
<sili. puni. 10.140>	Transadigit. pressa iuuenis cum cuspide labens
<sili. puni. 10.141>	Arma super fratrum resupino concidit ore.
<sili. puni. 10.142>	Mortiferum inde manu properantem uellere ferrum
<sili. puni. 10.143>	Pilo Volsonem (namque hoc de strage iacentum
<sili. puni. 10.144>	Fors dabat) affixa sternit per tegmina nare.
<sili. puni. 10.145>	Tum Vesulum calido lapsantem in sanguine fratrum
<sili. puni. 10.146>	Ense metit rapido plenamque (heu barbara uirtus!)
<sili. puni. 10.147>	Abscisi galeam capitis ceu missile telum
<sili. puni. 10.148>	Conuersis in terga iacit. Telesinus ad ossa
<sili. puni. 10.149>	Illiso saxo, qua spina interstruit artus,
<sili. puni. 10.150>	Occumbit, fratrisque uidet labentia membra
<sili. puni. 10.151>	Quercentis, quem funda procul per inane uoluta
<sili. puni. 10.152>	Sopierat, dum supremam Telesinus in auras
<sili. puni. 10.153>	Exhalat lucem et dubitantia lumina condit.
<sili. puni. 10.154>	At fessus maerore simul cursuque metuque
<sili. puni. 10.155>	Et tamen haud irae uacuus non certa per aequor
<sili. puni. 10.156>	Interdum insistens Perusinus membra ferebat.
<sili. puni. 10.157>	Hunc sude, quam raptam Libyci per terga iacentis
<sili. puni. 10.158>	Armiger obtulerat monstri, super inguina fixum
<sili. puni. 10.159>	Obtruncat quercuque premit uiolentus obusta.
<sili. puni. 10.160>	Temptarat precibus saeuum lenire furorem,
<sili. puni. 10.161>	Sed Stygius primos impleuit feruor hiatus,
<sili. puni. 10.162>	Et pulmone tenus demisit anhelitus ignem.
<sili. puni. 10.163>	Tandem cum toto cecidit grege, nomen in Vmbro
<sili. puni. 10.164>	Clarum Crista diu populo, ceu fulmine celsa
<sili. puni. 10.165>	Aesculus aut proauis ab origine cognita quercus
<sili. puni. 10.166>	Cum fumat percussa Ioui sacrosque per aeuum
<sili. puni. 10.167>	Aetherio ramos populantur sulphure flammae,
<sili. puni. 10.168>	Donec uicta deo late procumbit et omnem
<sili. puni. 10.169>	Collabens operit spatioso stipite prolem.
<sili. puni. 10.170>	Atque ea dum iuxta Tyrius stagna Aufida ductor
<sili. puni. 10.171>	Molitur, Paulus numerosa caede futuram
<sili. puni. 10.172>	Vltus iam mortem ceu uictor bella gerebat
<sili. puni. 10.173>	Inter mille uiros. iacet ingens Phorcys ab antris
<sili. puni. 10.174>	Herculeae Calpes, caelatus Gorgone parmam
<sili. puni. 10.175>	Vnde genus tristisque deae manabat origo.
<sili. puni. 10.176>	Hunc obiectantem sese atque antiqua tumentem
<sili. puni. 10.177>	Nomina saxificae monstrosa e stirpe Medusae,
<sili. puni. 10.178>	Dum laeuum petit incumbens uiolentius inguen,
<sili. puni. 10.179>	Detrahit excelsi correptum uertice coni
<sili. puni. 10.180>	Afflictumque premens, tergo qua balteus imo
<sili. puni. 10.181>	Sinuatur coxaque sedet munimen utraque,
<sili. puni. 10.182>	Coniecto fodit ense super. uomit ille calentem
<sili. puni. 10.183>	Sanguinis effundens per hiantia uiscera riuum
<sili. puni. 10.184>	Et subit Aetolos Atlanticus accola campos.
<sili. puni. 10.185>	Has inter strages rapido terrore coorti
<sili. puni. 10.186>	Inuadunt terga atque auerso turbine miscent
<sili. puni. 10.187>	Bella inopina uiri, Tyrius quos fallere doctos
<sili. puni. 10.188>	Hanc ipsam pugnae rector formarat ad artem,
<sili. puni. 10.189>	Succinctique dolis, fugerent ceu Punica castra,
<sili. puni. 10.190>	Dediderant dextras. tum totis mentibus actam
<sili. puni. 10.191>	In caedes aciem pone atque in terga ruentes
<sili. puni. 10.192>	Praecipitant. non hasta uiro, non deficit ensis:
<sili. puni. 10.193>	E strage est ferrum atque euulsa cadauere tela.
<sili. puni. 10.194>	Raptum Galba procul (neque enim uirtutis amorem
<sili. puni. 10.195>	Aduersa exemisse ualent) ut uidit ab hoste
<sili. puni. 10.196>	Auferri signum, conixus corpore toto
<sili. puni. 10.197>	Victorem assequitur letalique occupat ictu.
<sili. puni. 10.198>	Ac dum comprensam caeso de corpore praedam
<sili. puni. 10.199>	Auellit, tardeque manus moribunda remittit,
<sili. puni. 10.200>	Transfixus gladio propere accurrentis Amorgi
<sili. puni. 10.201>	Occidit, immoriens magnis non prosperus ausis.
<sili. puni. 10.202>	Haec inter, ueluti nondum satiasset Enyo
<sili. puni. 10.203>	Iras saeua truces, sublatum puluere campum
<sili. puni. 10.204>	Vulturnus rotat et candentes torquet harenas.
<sili. puni. 10.205>	Iamque reluctantes stridens immane procella
<sili. puni. 10.206>	Per longum tulit ad campi suprema cauisque
<sili. puni. 10.207>	Afflictos ripis tumidum demersit in amnem.
<sili. puni. 10.208>	Hic tibi finis erat, metas hic Aufidus aeui
<sili. puni. 10.209>	Seruabat tacito, non felix Curio, leto.
<sili. puni. 10.210>	Namque furens animi dum consternata moratur
<sili. puni. 10.211>	Agmina et oppositu membrorum sistere certat,
<sili. puni. 10.212>	In praeceps magna propulsus mole ruentum
<sili. puni. 10.213>	Turbatis hauritur aquis fundoque uolutus
<sili. puni. 10.214>	Hadriaca iacuit sine nomine mortis harena.
<sili. puni. 10.215>	Ingens ferre mala et Fortunae subdere colla
<sili. puni. 10.216>	Nescius aduersa fronte incurrebat in arma
<sili. puni. 10.217>	Vincentum consul. pereundi Martius ardor
<sili. puni. 10.218>	Atque animos iam sola dabat fiducia mortis
<sili. puni. 10.219>	Cum Viriatus agens telis, regnator Hiberae
<sili. puni. 10.220>	Magnanimus terrae, iuxta atque ante ora furentis
<sili. puni. 10.221>	Obtruncat Pauli fessum certaminis hostem.
<sili. puni. 10.222>	Heu dolor, heu lacrimae! Seruilius, optima belli,
<sili. puni. 10.223>	Post Paulum belli pars optima, corruit ictu
<sili. puni. 10.224>	Barbarico magnamque cadens leto addidit uno
<sili. puni. 10.225>	Inuidiam Cannis. tristem non pertulit iram
<sili. puni. 10.226>	Consul et, insani quamquam contraria uenti
<sili. puni. 10.227>	Exarmat uis atque obtendit puluere lucem,
<sili. puni. 10.228>	Squalentem rumpens ingestae toruus harenae
<sili. puni. 10.229>	Ingreditur nimbum ac ritu iam moris Hiberi
<sili. puni. 10.230>	Carmina pulsata fundentem barbara caetra
<sili. puni. 10.231>	Inuadit laeuaeque fodit uitalia mammae.
<sili. puni. 10.232>	Hic fuit extremus caedum labor. addere bello
<sili. puni. 10.233>	Haud ultra licuit dextram, nec tanta relictum est
<sili. puni. 10.234>	Vti, Roma, tibi posthac ad proelia Paulo.
<sili. puni. 10.235>	Saxum ingens uasto libratum pondere caeca
<sili. puni. 10.236>	Venit in ora manu et perfractae cassidis aera
<sili. puni. 10.237>	Ossibus infodiens compleuit sanguine uultus.
<sili. puni. 10.238>	Inde pedem referens labentia membra propinquo
<sili. puni. 10.239>	Imposuit scopulo atque undanti uulnere anhelans
<sili. puni. 10.240>	Sedit terribilis clipeum super ore cruento,
<sili. puni. 10.241>	Immanis ceu, depulsis leuioribus hastis
<sili. puni. 10.242>	Accepit leo cum tandem per pectora ferrum,
<sili. puni. 10.243>	Stat teli patiens media tremebundus harena
<sili. puni. 10.244>	Ac manante iubis rictuque et naribus unda
<sili. puni. 10.245>	Sanguinis, interdum languentia murmura torquens,
<sili. puni. 10.246>	Effundit patulo spumantem ex ore cruorem.
<sili. puni. 10.247>	Tum uero incumbunt Libyes. subit ipse citato
<sili. puni. 10.248>	Ductor equo, qua flatus agit, qua perfidus ensis,
<sili. puni. 10.249>	Qua sonipes, qua belligero fera belua dente.
<sili. puni. 10.250>	Obrutus hic telis ferri per corpora Piso
<sili. puni. 10.251>	Rectorem ut uidit Libyae, conixus in hastam
<sili. puni. 10.252>	Ilia cornipedis surrecta cuspide transit
<sili. puni. 10.253>	Collapsoque super nequiquam incumbere coeptat.
<sili. puni. 10.254>	Cui Poenus, propere collecto corpore, quamquam
<sili. puni. 10.255>	Cernuus inflexo sonipes effuderat armo:
<sili. puni. 10.256>	"Vmbraene Ausoniae rediuiua bella retractant
<sili. puni. 10.257>	Post obitum dextra nec in ipsa morte quiescunt?"
<sili. puni. 10.258>	Sic ait atque aegrum coeptanti attollere corpus
<sili. puni. 10.259>	Arduus insurgens totum permiscuit ensem.
<sili. puni. 10.260>	Ecce Cydonea uiolatus harundine plantam
<sili. puni. 10.261>	Lentulus effusis campum linquebat habenis,
<sili. puni. 10.262>	Cum uidet in scopulo rorantem saxa cruore
<sili. puni. 10.263>	Toruoque obtutu labentem in Tartara Paulum.
<sili. puni. 10.264>	Mens abiit, puduitque fugae. tum uisa cremari
<sili. puni. 10.265>	Roma uiro, tunc ad portas iam stare cruentus
<sili. puni. 10.266>	Hannibal; Aetoli tum primum ante ora fuere
<sili. puni. 10.267>	Sorbentes Latium campi. "quid deinde relictum est,
<sili. puni. 10.268>	Crastina cur Tyrios lux non deducat ad urbem
<sili. puni. 10.269>	Deseris in tantis puppim si, Paule, procellis?
<sili. puni. 10.270>	Testor caelicolas," inquit "ni damna gubernas
<sili. puni. 10.271>	Crudelis belli uiuisque in turbine tanto,
<sili. puni. 10.272>	Inuitus plus, Paule, (dolor uerba aspera dictat)
<sili. puni. 10.273>	Plus Varrone noces. cape, quaeso, hunc, unica rerum
<sili. puni. 10.274>	Fessarum spes, cornipedem. languentia membra
<sili. puni. 10.275>	Ipse leuabo umeris et dorso tuta locabo."
<sili. puni. 10.276>	Haec inter lacero manantem ex ore cruorem
<sili. puni. 10.277>	Eiectans consul: "macte o uirtute paterna!
<sili. puni. 10.278>	Nec uero spes angustae, cum talia restent
<sili. puni. 10.279>	Pectora Romuleo regno. calcaribus aufer,
<sili. puni. 10.280>	Qua uulnus permittit, equum atque hinc ocius; urbis
<sili. puni. 10.281>	Claudantur portae (ruet haec ad moenia pestis)
<sili. puni. 10.282>	Dic, oro. rerum Fabio tradantur habenae.
<sili. puni. 10.283>	Nostris pugnauit monitis furor. amplius acta
<sili. puni. 10.284>	Quid superest uita, nisi caecae ostendere plebi
<sili. puni. 10.285>	Paulum scire mori? feror an consumptus in urbem
<sili. puni. 10.286>	Vulneribus? quantine emptum uelit Hannibal, ut nos
<sili. puni. 10.287>	Vertentes terga aspiciat? nec talia Paulo
<sili. puni. 10.288>	Pectora, nec manes tam parua intramus imago.
<sili. puni. 10.289>	Ille ego - sed uano quid enim te demoror aeger,
<sili. puni. 10.290>	Lentule, conquestu? perge atque hinc cuspide fessum
<sili. puni. 10.291>	Erige quadrupedem propere." tum Lentulus urbem
<sili. puni. 10.292>	Magna ferens mandata petit. nec Paulus inultum
<sili. puni. 10.293>	Quod superest de luce sinit: ceu uulnere tigris
<sili. puni. 10.294>	Letifero cedens tandem proiectaque corpus
<sili. puni. 10.295>	Luctatur morti et languentem pandit hiatum
<sili. puni. 10.296>	In uanos morsus nec sufficientibus irae
<sili. puni. 10.297>	Rictibus extrema lambit uenabula lingua.
<sili. puni. 10.298>	Iamque coruscanti telum propiusque ferenti
<sili. puni. 10.299>	Gressum exsultantem et securo caedis Iertae
<sili. puni. 10.300>	Non exspectatum surgens defixerat ensem
<sili. puni. 10.301>	Sidoniumque ducem circumspectabat, in illa
<sili. puni. 10.302>	Exoptans animam certantem ponere dextra.
<sili. puni. 10.303>	Sed uicere uirum coeuntibus undique telis
<sili. puni. 10.304>	Et Nomas et Garamas et Celta et Maurus et Astur.
<sili. puni. 10.305>	Hic finis Paulo. iacet altum pectus et ingens
<sili. puni. 10.306>	Dextera, quem, soli si bella agitanda darentur
<sili. puni. 10.307>	Aequares forsan Fabio. mors addidit urbi
<sili. puni. 10.308>	Pulchra decus misitque uiri inter sidera nomen.
<sili. puni. 10.309>	Postquam spes Italum mentesque in consule lapsae,
<sili. puni. 10.310>	Ceu truncus capitis saeuis exercitus armis
<sili. puni. 10.311>	Sternitur, et uictrix toto furit Africa campo.
<sili. puni. 10.312>	Hic Picentum acies, hic Vmber Martius, illic
<sili. puni. 10.313>	Sicana procumbit pubes, hic Hernica turma.
<sili. puni. 10.314>	Passim signa iacent, quae Samnis belliger et quae
<sili. puni. 10.315>	Sarrastes populi Marsaeque tulere cohortes.
<sili. puni. 10.316>	Transfixi clipei galeaeque et inutile ferrum
<sili. puni. 10.317>	Fractaque conflictu parmarum tegmina et ore
<sili. puni. 10.318>	Cornipedum derepta fero spumantia frena.
<sili. puni. 10.319>	Sanguineus tumidas in campos Aufidus undas
<sili. puni. 10.320>	Eiectat redditque furens sua corpora ripis.
<sili. puni. 10.321>	Sic Lagea ratis, uasto uelut insula ponto
<sili. puni. 10.322>	Conspecta, illisit scopulis ubi nubifer Eurus,
<sili. puni. 10.323>	Naufragium spargens operit freta, iamque per undas
<sili. puni. 10.324>	Et transtra et mali laceroque aplustria uelo
<sili. puni. 10.325>	Ac miseri fluitant reuomentes aequora nautae.
<sili. puni. 10.326>	At Poenus per longa diem certamina saeuis
<sili. puni. 10.327>	Caedibus emensus, postquam eripuere furori
<sili. puni. 10.328>	Insignem tenebrae lucem, tum denique Martem
<sili. puni. 10.329>	Dimisit tandemque suis in caede pepercit.
<sili. puni. 10.330>	Sed mens inuigilat curis noctisque quietem
<sili. puni. 10.331>	Ferre nequit. stimulat dona inter tanta deorum
<sili. puni. 10.332>	Hoc tantum, nondum portas intrasse Quirini.
<sili. puni. 10.333>	Proxima lux placet. hinc strictos ferre ocius enses,
<sili. puni. 10.334>	Dum feruet cruor et perfusae caede cohortes,
<sili. puni. 10.335>	Destinat ac iam claustra manu, iam moenia flamma
<sili. puni. 10.336>	Occupat et iungit Tarpeia incendia Cannis.
<sili. puni. 10.337>	Quo turbata uiri coniunx Saturnia coepto
<sili. puni. 10.338>	Irarumque Iouis Latiique haud inscia fati
<sili. puni. 10.339>	Incautum ardorem atque auidas ad futile uotum
<sili. puni. 10.340>	Spes iuuenis frenare parat. ciet inde quietis
<sili. puni. 10.341>	Regnantem tenebris Somnum, quo saepe ministro
<sili. puni. 10.342>	Edomita inuiti componit lumina fratris
<sili. puni. 10.343>	Atque huic arridens "non te maioribus" inquit
<sili. puni. 10.344>	"Ausis, diue, uoco nec posco, ut mollibus alis
<sili. puni. 10.345>	Des uictum mihi, Somne, Iouem. non mille premendi
<sili. puni. 10.346>	Sunt oculi tibi nec spernens tua numina custos
<sili. puni. 10.347>	Inachiae multa superandus nocte iuuencae.
<sili. puni. 10.348>	Ductori, precor, immittas noua somnia Poeno,
<sili. puni. 10.349>	Ne Romam et uetitos cupiat nunc uisere muros,
<sili. puni. 10.350>	Quos intrare dabit numquam regnator Olympi."
<sili. puni. 10.351>	Imperium celer exsequitur curuoque uolucris
<sili. puni. 10.352>	Per tenebras portat medicata papauera cornu.
<sili. puni. 10.353>	Ast ubi per tacitum allapsus tentoria prima
<sili. puni. 10.354>	Barcaei petiit iuuenis, quatit inde soporas
<sili. puni. 10.355>	Deuexo capiti pennas oculisque quietem
<sili. puni. 10.356>	Irrorat tangens Lethaea tempora uirga.
<sili. puni. 10.357>	Exercent rabidam truculenta insomnia mentem,
<sili. puni. 10.358>	Iamque uidebatur multo sibi milite Thybrim
<sili. puni. 10.359>	Cingere et insultans astare ad moenia Romae.
<sili. puni. 10.360>	Ipse refulgebat Tarpeiae culmine rupis
<sili. puni. 10.361>	Elata torquens flagrantia fulmina dextra
<sili. puni. 10.362>	Iuppiter, et late fumabant sulphure campi
<sili. puni. 10.363>	Ac gelidis Anien trepidabat caerulus undis
<sili. puni. 10.364>	Et densi ante oculos iterumque iterumque tremendum
<sili. puni. 10.365>	Vibrabant ignes. tunc uox effusa per auras
<sili. puni. 10.366>	"Sat magna, o iuuenis, prensa est tibi gloria Cannis.
<sili. puni. 10.367>	Siste gradum. nec enim sacris irrumpere muris,
<sili. puni. 10.368>	Poene, magis dabitur, nostrum quam scindere caelum."
<sili. puni. 10.369>	Attonitum uisis maioraque bella pauentem
<sili. puni. 10.370>	Post confecta Sopor Iunonia iussa relinquit,
<sili. puni. 10.371>	Nec lux terribili purgauit imagine mentem.
<sili. puni. 10.372>	Quos inter motus somni uanosque tumultus
<sili. puni. 10.373>	Dedita per noctem reliquo cum milite castra
<sili. puni. 10.374>	Nuntiat et praedam pleno trahit agmine Mago.
<sili. puni. 10.375>	Huic ductor laetas Tarpeio uertice mensas
<sili. puni. 10.376>	Spondenti, cum quinta diem nox orbe tulisset,
<sili. puni. 10.377>	Celatis superum monitis clausoque pauore
<sili. puni. 10.378>	Vulnera et exhaustas saeuo certamine uires
<sili. puni. 10.379>	Ac nimium laetis excusat fidere rebus.
<sili. puni. 10.380>	Tum spe deiectus iuuenis, ceu uertere ab ipsis
<sili. puni. 10.381>	Terga iuberetur muris ac signa referre,
<sili. puni. 10.382>	"Tanta mole" inquit "non Roma, ut creditur, ipsa,
<sili. puni. 10.383>	Sed Varro est uictus. quonam tam prospera Martis
<sili. puni. 10.384>	Munera destituis fato patriamque moraris?
<sili. puni. 10.385>	Mecum exsultet eques; iuro hoc caput, accipe muros
<sili. puni. 10.386>	Iliacos portasque tibi sine Marte patentes."
<sili. puni. 10.387>	Dumque ea Mago fremit cauto non credita fratri,
<sili. puni. 10.388>	Iam Latius sese Canusina in moenia miles
<sili. puni. 10.389>	Colligere et profugos uicino cingere uallo
<sili. puni. 10.390>	Coeperat. heu rebus facies inhonora sinistris!
<sili. puni. 10.391>	Non aquilae, non signa uiris, non consulis altum
<sili. puni. 10.392>	Imperium, non subnixae lictore secures.
<sili. puni. 10.393>	Trunca atque aegra metu, ceu magna elisa ruina,
<sili. puni. 10.394>	Corpora debilibus nituntur sistere membris.
<sili. puni. 10.395>	Clamor saepe repens et saepe silentia fixis
<sili. puni. 10.396>	In tellurem oculis. nudae plerisque sinistrae
<sili. puni. 10.397>	Detrito clipeo. desunt pugnacibus enses.
<sili. puni. 10.398>	Saucius omnis eques. galeis carpsere superbum
<sili. puni. 10.399>	Cristarum decus et damnarunt Martis honores.
<sili. puni. 10.400>	At multa thorax perfossus cuspide, et haerens
<sili. puni. 10.401>	Loricae interdum Maurusia pendet harundo.
<sili. puni. 10.402>	Interdum maesto socios clamore requirunt.
<sili. puni. 10.403>	Hic Galba, hic Piso et leto non dignus inerti
<sili. puni. 10.404>	Curio deflentur, grauis illic Scaeuola bello.
<sili. puni. 10.405>	Hos passim, at Pauli pariter ceu dira parentis
<sili. puni. 10.406>	Fata gemunt: ut uera mali praesagia numquam
<sili. puni. 10.407>	Cessarit canere et Varronis sistere mentem
<sili. puni. 10.408>	Vtque diem hunc totiens nequiquam auerterit urbi,
<sili. puni. 10.409>	Atque idem quantus dextra. sed cura futuri
<sili. puni. 10.410>	Quos premit, aut fossas instant praeducere muris
<sili. puni. 10.411>	Aut portarum aditus, ut rerum est copia, firmant
<sili. puni. 10.412>	Quaque patet campus planis ingressibus hostis,
<sili. puni. 10.413>	Ceruorum ambustis imitantur cornua ramis
<sili. puni. 10.414>	Et stilus occulitur, caecum in uestigia telum.
<sili. puni. 10.415>	Ecce super clades et non medicabile uulnus
<sili. puni. 10.416>	Reliquias belli atque imperdita corpora Poenis
<sili. puni. 10.417>	Impia formido ac maior iactabat Erinys.
<sili. puni. 10.418>	Trans aequor Tyrios enses atque arma parabant
<sili. puni. 10.419>	Punica et Hannibalem mutato euadere caelo.
<sili. puni. 10.420>	Dux erat exilio collectis Marte Metellus,
<sili. puni. 10.421>	Sed stirpe haud parui cognominis. is mala bello
<sili. puni. 10.422>	Pectora degeneremque manum ad deformia agebat
<sili. puni. 10.423>	Consulta atque alio positas spectabat in orbe,
<sili. puni. 10.424>	Quis sese occulerent, terras, quo nomina nulla
<sili. puni. 10.425>	Poenorum aut patriae penetraret fama relictae.
<sili. puni. 10.426>	Quae postquam accepit flammata Scipio mente,
<sili. puni. 10.427>	Quantus Sidonium contra fera proelia miscens
<sili. puni. 10.428>	Ductorem stetit in campis, rapit ocius ensem
<sili. puni. 10.429>	Atque, ubi turpe malum Latioque extrema coquebant
<sili. puni. 10.430>	Coepta uiri, ruptis foribus sese arduus infert.
<sili. puni. 10.431>	Tum quatiens strictum cum uoce ante ora pauentum
<sili. puni. 10.432>	Mucronem: "Tarpeia, pater, qui templa secundam
<sili. puni. 10.433>	Incolis a caelo sedem, et Saturnia, nondum
<sili. puni. 10.434>	Iliacis mutata malis, tuque aspera pectus
<sili. puni. 10.435>	Aegide Gorgoneos uirgo succincta furores,
<sili. puni. 10.436>	Indigetesque dei, sponte en per numina uestra
<sili. puni. 10.437>	Perque caput nullo leuius mihi numine patris
<sili. puni. 10.438>	Magnanimi iuro: numquam Lauinia regna
<sili. puni. 10.439>	Linquam nec linqui patiar, dum uita manebit.
<sili. puni. 10.440>	Ocius en testare deos, si moenia taedis
<sili. puni. 10.441>	Flagrabunt Libycis, nullas te ferre, Metelle,
<sili. puni. 10.442>	Ausurum in terras gressus. ni talia sancis,
<sili. puni. 10.443>	Quem tremis et cuius somnos formidine rumpis,
<sili. puni. 10.444>	Hannibal hic armatus adest. moriere, nec ullo
<sili. puni. 10.445>	Poenorum melior parietur gloria caeso."
<sili. puni. 10.446>	His excussa incepta minis iamque ordine iusso
<sili. puni. 10.447>	Obstringunt animas patriae dictataque iurant
<sili. puni. 10.448>	Sacramenta deis et purgant pectora culpa.
<sili. puni. 10.449>	Atque ea dum Rutulis turbata mente geruntur,
<sili. puni. 10.450>	Lustrabat campos et saeuae tristia dextrae
<sili. puni. 10.451>	Facta recensebat pertractans uulnera uisu
<sili. puni. 10.452>	Hannibal et magna circumstipante caterua
<sili. puni. 10.453>	Dulcia praebebat trucibus spectacula Poenis.
<sili. puni. 10.454>	Quas inter strages confossus pectora telis
<sili. puni. 10.455>	Seminecem extremo uitam exhalabat in auras
<sili. puni. 10.456>	Murmure deficiens iam Cloelius oraque nisu
<sili. puni. 10.457>	Languida uix aegro et dubia ceruice leuabat.
<sili. puni. 10.458>	Agnouit sonipes arrectisque auribus acrem
<sili. puni. 10.459>	Hinnitum effundens sternit tellure Bagesum,
<sili. puni. 10.460>	Quem tum captiuo portabat in agmine dorso.
<sili. puni. 10.461>	Hinc rapidum glomerans cursum per lubrica pinguis
<sili. puni. 10.462>	Stante cruore soli et mulcata cadauera caede
<sili. puni. 10.463>	Euolat ac domini consistit in ore iacentis.
<sili. puni. 10.464>	Inde inclinatus colla et summissus in armos
<sili. puni. 10.465>	De more inflexis praebebat scandere terga
<sili. puni. 10.466>	Cruribus ac proprio quodam trepidabat amore.
<sili. puni. 10.467>	Milite non illo quisquam felicius acri
<sili. puni. 10.468>	Insultarat equo, uel si resupina citato
<sili. puni. 10.469>	Proiectus dorso ferretur membra, uel idem
<sili. puni. 10.470>	Si nudo staret tergo, dum rapta uolucri
<sili. puni. 10.471>	Transigeret cursu sonipes certamina campi.
<sili. puni. 10.472>	At Libys humanos aequantem pectore sensus
<sili. puni. 10.473>	Haud parce miratus equum, quinam ille sinistrae
<sili. puni. 10.474>	Depugnet morti iuuenis, nomenque genusque
<sili. puni. 10.475>	Erogitat letique simul compendia donat.
<sili. puni. 10.476>	Hic Cinna (ad Tyrios namque is sua uerterat arma
<sili. puni. 10.477>	Credulus aduersis et tum comes ibat ouanti)
<sili. puni. 10.478>	"Auribus huic," inquit "ductor fortissime, origo est
<sili. puni. 10.479>	Non indigna tuis. quondam sub regibus illa,
<sili. puni. 10.480>	Quae Libycos renuit frenos, sub regibus olim
<sili. puni. 10.481>	Roma fuit. sed enim solium indignata Superbi
<sili. puni. 10.482>	Vt sceptra exegit, confestim ingentia bella
<sili. puni. 10.483>	Clusina uenere domo, si Porsena fando
<sili. puni. 10.484>	Auditus tibi, si Cocles, si Lydia castra.
<sili. puni. 10.485>	Ille ope Maeonia et populo succinctus Etrusco
<sili. puni. 10.486>	Certabat pulsos per bella reponere reges.
<sili. puni. 10.487>	Multa adeo nequiquam ausi, pressitque tyrannus
<sili. puni. 10.488>	Ianiculum incumbens urbi. mox pace probata
<sili. puni. 10.489>	Compressere odia, et positum cum foedere bellum
<sili. puni. 10.490>	Obsidibusque obstricta fides. mansuescere corda
<sili. puni. 10.491>	Nescia, pro superi! et nil non immite parata
<sili. puni. 10.492>	Gens Italum pro laude pati: bis Cloelia senos
<sili. puni. 10.493>	Nondum complerat primaeui corporis annos,
<sili. puni. 10.494>	Vna puellarum Laurentum et, pignora pacis,
<sili. puni. 10.495>	Inter uirgineas regi tramissa cateruas.
<sili. puni. 10.496>	Facta uirum sileo. rege haec et foedere et annis
<sili. puni. 10.497>	Et fluuio spretis mirantem interrita Thybrim
<sili. puni. 10.498>	Tranauit frangens undam puerilibus ulnis.
<sili. puni. 10.499>	Cui si mutasset sexum natura, reuerti
<sili. puni. 10.500>	Forsan Tyrrhenas tibi non licuisset in oras,
<sili. puni. 10.501>	Porsena. sed iuueni, ne sim tibi longior, hinc est.
<sili. puni. 10.502>	Et genus et clara memorandum uirgine nomen
<sili. puni. 10.503>	Talia dum pandit, uicinus parte sinistra
<sili. puni. 10.504>	Per subitum erumpit clamor. permixta ruina
<sili. puni. 10.505>	Inter et arma uirum et lacerata cadauera Pauli
<sili. puni. 10.506>	Eruerant corpus media de strage iacentum.
<sili. puni. 10.507>	Heu quis erat! quam non similis modo Punica telis
<sili. puni. 10.508>	Agmina turbanti, uel cum Taulantia regna
<sili. puni. 10.509>	Vertit et Illyrico sunt addita uincla tyranno!
<sili. puni. 10.510>	Puluere canities atro arentique cruore
<sili. puni. 10.511>	Squalebat barba, et perfracti turbine dentes
<sili. puni. 10.512>	Muralis saxi, tum toto corpore uulnus.
<sili. puni. 10.513>	Quae postquam aspexit, geminatus gaudia ductor
<sili. puni. 10.514>	Sidonius "fuge, Varro," inquit "fuge, Varro, superstes
<sili. puni. 10.515>	Dum iaceat Paulus. patribus Fabioque sedenti
<sili. puni. 10.516>	Et populo consul totas edissere Cannas.
<sili. puni. 10.517>	Concedam hanc iterum, si lucis tanta cupido est,
<sili. puni. 10.518>	Concedam tibi, Varro, fugam. at, cui fortia et hoste
<sili. puni. 10.519>	Me digna haud paruo caluerunt corda uigore,
<sili. puni. 10.520>	Funere supremo et tumuli decoretur honore.
<sili. puni. 10.521>	Quantus, Paule, iaces! qui tot mihi milibus unus
<sili. puni. 10.522>	Maior laetitiae causa es. cum fata uocabunt,
<sili. puni. 10.523>	Tale precor nobis salua Carthagine letum."
<sili. puni. 10.524>	Haec ait et socium mandari corpora terrae,
<sili. puni. 10.525>	Postera cum thalamis Aurora rubebit apertis,
<sili. puni. 10.526>	Imperat armorumque iubet consurgere aceruos,
<sili. puni. 10.527>	Arsuros, Gradiue, tibi. tum munera iussa,
<sili. puni. 10.528>	Defessi quamquam, accelerant sparsoque propinquos
<sili. puni. 10.529>	Agmine prosternunt lucos. sonat icta bipenni
<sili. puni. 10.530>	Frondosis silua alta iugis. hinc ornus et altae
<sili. puni. 10.531>	Populus alba comae ualidis accisa lacertis
<sili. puni. 10.532>	Scinditur, hinc ilex proauorum consita saeclo.
<sili. puni. 10.533>	Deuoluunt quercus et amantem litora pinum
<sili. puni. 10.534>	Ac, ferale decus, maestas ad busta cupressos.
<sili. puni. 10.535>	Funereas tum deinde pyras certamine texunt,
<sili. puni. 10.536>	Officium infelix et munus inane peremptis,
<sili. puni. 10.537>	Donec anhelantes stagna in Tartessia Phoebus
<sili. puni. 10.538>	Mersit equos fugiensque polo Titania caecam
<sili. puni. 10.539>	Orbita nigranti traxit caligine noctem.
<sili. puni. 10.540>	Post, ubi fulserunt primis Phaethontia frena
<sili. puni. 10.541>	Ignibus atque sui terris rediere colores,
<sili. puni. 10.542>	Supponunt flammam et manantia corpora tabo
<sili. puni. 10.543>	Hostili tellure cremant. subit horrida mentem
<sili. puni. 10.544>	Formido incerti casus, tacitusque pererrat
<sili. puni. 10.545>	Intima corda pauor, si fors ita Martis iniqui
<sili. puni. 10.546>	Mox ferat, hac ipsis inimica sede iacendum.
<sili. puni. 10.547>	At tibi, bellipotens, sacrum constructus aceruo
<sili. puni. 10.548>	Ingenti mons armorum surgebat ad astra.
<sili. puni. 10.549>	Ipse manu celsam pinum flammaque comantem
<sili. puni. 10.550>	Attollens ductor Gradiuum in uota ciebat:
<sili. puni. 10.551>	"Primitias pugnae et laeti libamina belli
<sili. puni. 10.552>	Hannibal Ausonio cremat haec de nomine uictor,
<sili. puni. 10.553>	Et tibi, Mars genitor, uotorum haud surde meorum,
<sili. puni. 10.554>	Arma electa dicat stipantum turba uirorum."
<sili. puni. 10.555>	Tum face coniecta populatur feruidus ignis
<sili. puni. 10.556>	Flagrantem molem, et rupta caligine in auras
<sili. puni. 10.557>	Actus apex claro perfundit lumine campos.
<sili. puni. 10.558>	Hinc citus ad tumulum donataque funera Paulo
<sili. puni. 10.559>	Ibat et hostilis leti iactabat honorem.
<sili. puni. 10.560>	Sublimem eduxere pyram mollesque uirenti
<sili. puni. 10.561>	Stramine composuere toros. superaddita dona,
<sili. puni. 10.562>	Funereum decus: expertis inuisus et ensis
<sili. puni. 10.563>	Et clipeus, terrorque modo atque insigne superbum,
<sili. puni. 10.564>	Tum laceri, fasces captaeque in Marte secures.
<sili. puni. 10.565>	Non coniunx natiue aderant, non iuncta propinquo
<sili. puni. 10.566>	Sanguine turba uirum, aut celsis de more feretris
<sili. puni. 10.567>	Praecedens prisca exsequias decorabat imago,
<sili. puni. 10.568>	Omnibus exuuiis nudo iamque Hannibal unus
<sili. puni. 10.569>	Sat decoris laudator erat. fulgentia pingui
<sili. puni. 10.570>	Murice suspirans inicit uelamina et auro
<sili. puni. 10.571>	Intextam chlamydem ac supremo affatur honore:
<sili. puni. 10.572>	"I, decus Ausoniae, quo fas est ire superbas
<sili. puni. 10.573>	Virtute et factis animas. tibi gloria leto
<sili. puni. 10.574>	Iam parta insigni. nostros Fortuna labores
<sili. puni. 10.575>	Versat adhuc casusque iubet nescire futuros."
<sili. puni. 10.576>	Haec Libys, atque repens crepitantibus undique flammis
<sili. puni. 10.577>	Aetherias anima exsultans euasit in auras.
<sili. puni. 10.578>	Fama dehinc gliscente sono iam sidera adibat,
<sili. puni. 10.579>	Iam maria ac terras primamque intrauerat urbem.
<sili. puni. 10.580>	Diffidunt muris. solam pauitantibus arcem
<sili. puni. 10.581>	Sperauisse sat est. nec enim superesse iuuentam,
<sili. puni. 10.582>	Ac stare Ausoniae uacuum sine corpore nomen,
<sili. puni. 10.583>	Quodque adeo nondum portis irruperit hostis,
<sili. puni. 10.584>	Contemptu cessare putant. iam tecta cremari
<sili. puni. 10.585>	Ac delubra rapi caedesque ante ora nefandae
<sili. puni. 10.586>	Natorum septemque arces fumare uidentur.
<sili. puni. 10.587>	Lux una euersas bis centum in strage curules
<sili. puni. 10.588>	Ac iuuenum bis tricenis orbata gemebat
<sili. puni. 10.589>	Milibus exhaustae nutantia moenia Romae,
<sili. puni. 10.590>	Atque ea post Trebiam, post Tusci stagna profundi,
<sili. puni. 10.591>	Nec socium numero pariter leuiore perempto.
<sili. puni. 10.592>	Sed uero sed enim reliqui pia turba senatus
<sili. puni. 10.593>	Munera sortito inuadunt. celer omnia lustrans
<sili. puni. 10.594>	Clamitat attonitis Fabius: "non ulla relicta est,
<sili. puni. 10.595>	Credite, cunctandi ratio. approperemus, ut hostis
<sili. puni. 10.596>	Nequiquam armatos ausit succedere muros.
<sili. puni. 10.597>	Dura inter pauidos alitur fortuna sedendo,
<sili. puni. 10.598>	Et gliscunt aduersa metu. ite ocius, arma
<sili. puni. 10.599>	Deripite, o pubes, templis. uos atria raptim
<sili. puni. 10.600>	Nudate et clipeos in bella refigite captos.
<sili. puni. 10.601>	Sat patriae sumus, e numero si ad proelia nostro
<sili. puni. 10.602>	Nil minuit pauor. in patulis illa horrida campis
<sili. puni. 10.603>	Sit metuenda lues; muros haud fregerit umquam
<sili. puni. 10.604>	Exsultare leuis nudato corpore Maurus."
<sili. puni. 10.605>	Dum Fabius lapsas acuit formidine mentes,
<sili. puni. 10.606>	Varronem aduentare uagus per moenia rumor
<sili. puni. 10.607>	Spargit et occulto perfundit pectora motu.
<sili. puni. 10.608>	Haud secus ac, fractae rector si forte carinae
<sili. puni. 10.609>	Litoribus solus uacuis ex aequore sospes
<sili. puni. 10.610>	Adnatet, incerti trepidant, tendantne negentne
<sili. puni. 10.611>	Iactato dextras, ipsamque odere salutem
<sili. puni. 10.612>	Vnius amissa superantis puppe magistri.
<sili. puni. 10.613>	Quam restare uiro labem, qui accedere portis
<sili. puni. 10.614>	Audeat ac dirum ueniat pauitantibus omen!
<sili. puni. 10.615>	Hos mulcens questus Fabius deforme docebat
<sili. puni. 10.616>	Cladibus irasci uulgumque arcebat ab ira.
<sili. puni. 10.617>	Aduersis etenim frangi non esse uirorum,
<sili. puni. 10.618>	Qui Martem inscribant genti, non posse dolores
<sili. puni. 10.619>	Condere et ex poena solacia poscere luctus.
<sili. puni. 10.620>	Si uero exprobrare sinant, sibi tristius illum
<sili. puni. 10.621>	Illuxisse diem, quo castris uiderit ire
<sili. puni. 10.622>	Varronem, quam quo uideat remeare sine armis.
<sili. puni. 10.623>	His dictis sedere minae et conuersa repente
<sili. puni. 10.624>	Pectora. nunc fati miseret, nunc gaudia Poeno
<sili. puni. 10.625>	Consulibus reputant caesis erepta duobus.
<sili. puni. 10.626>	Ergo omne effundit longo iam se agmine uulgus
<sili. puni. 10.627>	Gratantum, magnaque actum se credere mente
<sili. puni. 10.628>	Testantur, quod fisus auis sceptrisque superbis
<sili. puni. 10.629>	Laomedontiadum non desperauerit urbi.
<sili. puni. 10.630>	Nec minus infelix culpae grandique pudore
<sili. puni. 10.631>	Turbatus consul titubantem ad moenia gressum
<sili. puni. 10.632>	Portabat lacrimans. deiectum attollere uultum
<sili. puni. 10.633>	Ac patriam aspicere et luctus reuocare pigebat.
<sili. puni. 10.634>	Quod uero reduci tum se populusque patresque
<sili. puni. 10.635>	Offerrent, non gratari, sed poscere natos
<sili. puni. 10.636>	Quisque suos fratresque simul miseraeque parentes
<sili. puni. 10.637>	Ire uidebantur laceranda ad consulis ora.
<sili. puni. 10.638>	Sic igitur muto lictore inuectus in urbem
<sili. puni. 10.639>	Damnatum superis aspernabatur honorem.
<sili. puni. 10.640>	At patres Fabiusque procul maerore remoto
<sili. puni. 10.641>	Praecipitant curas. raptim delecta iuuenta
<sili. puni. 10.642>	Seruitia armantur, nec claudit castra saluti
<sili. puni. 10.643>	Postpositus pudor. infixum est Aeneia regna
<sili. puni. 10.644>	Parcarum in leges quacumque reducere dextra
<sili. puni. 10.645>	Proque arce et sceptris et libertatis honore
<sili. puni. 10.646>	Vel famulas armare manus. primaeua suorum
<sili. puni. 10.647>	Corpora praetexto spoliant uelamine et armis
<sili. puni. 10.648>	Insolitis cingunt. puerilis casside uultus
<sili. puni. 10.649>	Clauditur atque hostis pubescere caede iubetur.
<sili. puni. 10.650>	Idem obsecrantes, captiuum uulgus ut auro
<sili. puni. 10.651>	Pensarent paruo (nec pauca fuere precantum
<sili. puni. 10.652>	Milia) miranti durarunt prodere Poeno.
<sili. puni. 10.653>	Cuncta adeo scelera et noxam superauerat omnem
<sili. puni. 10.654>	Armatum potuisse capi. tunc terga dedisse
<sili. puni. 10.655>	Damnatis Siculas longe meritare per oras
<sili. puni. 10.656>	Impositum, donec Latio decederet hostis.
<sili. puni. 10.657>	Haec tum Roma fuit. post te cui uertere mores
<sili. puni. 10.658>	Si stabat fatis, potius, Carthago, maneres.
<sili. puni. 11.1>	Nunc age, quos clades insignis Iapyge campo
<sili. puni. 11.2>	Verterit ad Libyam populos Sarranaque castra,
<sili. puni. 11.3>	Expediam. stat nulla diu mortalibus usquam
<sili. puni. 11.4>	Fortuna titubante fides. adiungere dextras
<sili. puni. 11.5>	Certauere palam rumpenti foedera Poeno
<sili. puni. 11.6>	(Heu nimium faciles lassis diffidere rebus!)
<sili. puni. 11.7>	Saeuior ante alios iras seruasse repostas
<sili. puni. 11.8>	Atque odium renouare ferox in tempore Samnis
<sili. puni. 11.9>	Mox leuis et sero pensurus facta pudore
<sili. puni. 11.10>	Bruttius, ambiguis fallax mox Apulus armis,
<sili. puni. 11.11>	Tum gens Hirpini uana indocilisque quieti
<sili. puni. 11.12>	Et rupisse indigna fidem, ceu dira per omnes
<sili. puni. 11.13>	Manarent populos foedi contagia morbi.
<sili. puni. 11.14>	Iamque Atella suas iamque et Calatia adegit
<sili. puni. 11.15>	Fas superante metu Poenorum in castra cohortes.
<sili. puni. 11.16>	Inde Phalanteo leuitas animosa Tarento
<sili. puni. 11.17>	Ausonium laxare iugum. patefecit amicas
<sili. puni. 11.18>	Alta Croton portas Afrisque ad barbara iussa
<sili. puni. 11.19>	Thespiadum docuit summittere colla nepotes.
<sili. puni. 11.20>	Idem etiam Locros habuit furor. ora uadosi
<sili. puni. 11.21>	Litoris, Argiuos maior qua Graecia muros
<sili. puni. 11.22>	Seruat et Ionio alluitur curuata profundo,
<sili. puni. 11.23>	Laetas res Libyae et fortunam in Marte secuta
<sili. puni. 11.24>	Iurauit pauitans Tyrio sua proelia Marti.
<sili. puni. 11.25>	Iam uero, Eridani tumidissimus accola, Celtae
<sili. puni. 11.26>	Incubuere malis Italum ueteresque doloris
<sili. puni. 11.27>	Tota se socios properarunt iungere mole.
<sili. puni. 11.28>	Sed fas id Celtis, fas impia bella referre
<sili. puni. 11.29>	Boiorum fuerit populis: Capuaene furorem,
<sili. puni. 11.30>	Quem Senonum genti, placuisse, et Dardana ab ortu
<sili. puni. 11.31>	Moenia barbarico Nomadum sociata tyranno
<sili. puni. 11.32>	Quisnam mutato tantum nunc tempore credat?
<sili. puni. 11.33>	Luxus et insanis nutrita ignauia lustris
<sili. puni. 11.34>	Consumptusque pudor peccando unisque relictus
<sili. puni. 11.35>	Diuitiis probrosus honor lacerabat hiantem
<sili. puni. 11.36>	Desidia populum ac resolutam legibus urbem.
<sili. puni. 11.37>	Insuper exitio truculenta superbia agebat.
<sili. puni. 11.38>	Nec uitiis derant uires. non largior ulli
<sili. puni. 11.39>	Ausoniae populo (sic tum Fortuna fouebat)
<sili. puni. 11.40>	Aurique argentique modus; madefacta ueneno
<sili. puni. 11.41>	Assyrio maribus uestis medioque dierum
<sili. puni. 11.42>	Regales epulae atque ortu conuiuia solis
<sili. puni. 11.43>	Deprensa et nulla macula non illita uita.
<sili. puni. 11.44>	Tum populo saeui patres, plebesque senatus
<sili. puni. 11.45>	Inuidia laeta, et collidens dissona corda
<sili. puni. 11.46>	Seditio. sed enim interea temeraria pubis
<sili. puni. 11.47>	Delicta augebat pollutior ipsa senectus.
<sili. puni. 11.48>	Nec, quos uile genus despectaque lucis origo
<sili. puni. 11.49>	Foedabat, sperare sibi et deposcere primi
<sili. puni. 11.50>	Derant imperia ac patriae pereuntis habenas.
<sili. puni. 11.51>	Quin etiam exhilarare uiris conuiuia caede
<sili. puni. 11.52>	Mos olim et miscere epulis spectacula dira
<sili. puni. 11.53>	Certantum ferro, saepe et super ipsa cadentum
<sili. puni. 11.54>	Pocula respersis non parco sanguine mensis.
<sili. puni. 11.55>	Hos astu aggressus, quo uerteret acrius aegras
<sili. puni. 11.56>	Ad Tyrios mentes, quae nulla sorte daturam
<sili. puni. 11.57>	Certus erat Romam (neque enim impetrata uolebat)-
<sili. puni. 11.58>	Pacuuio fuit haud obscurum crimine nomen-
<sili. puni. 11.59>	Hortatur summi partem deposcere iuris
<sili. puni. 11.60>	Atque alternatos sociato consule fasces
<sili. puni. 11.61>	Et, si partita renuant sedisse curuli
<sili. puni. 11.62>	Aequatumque decus geminasque uidere secures,
<sili. puni. 11.63>	Vltorem ante oculos atque ora astare repulsae.
<sili. puni. 11.64>	Ergo electa manus gressu fert dicta citato.
<sili. puni. 11.65>	Antistat cunctis praecellens Virrius ore,
<sili. puni. 11.66>	Sed genus obscurus nullique furore secundus.
<sili. puni. 11.67>	Qui postquam coetu patrum ingentique senatu
<sili. puni. 11.68>	Impia dementis uulgi ac uix tota profudit
<sili. puni. 11.69>	Consulta et tumidis incendit uocibus aures,
<sili. puni. 11.70>	Concordi fremitu renuentum effunditur asper
<sili. puni. 11.71>	Toto e concilio clamor. tum quisque fatigat
<sili. puni. 11.72>	Increpitans, uocumque tremit certamine templum.
<sili. puni. 11.73>	Hic Torquatus auum fronte aequauisse seuera
<sili. puni. 11.74>	Nobilis "heu Capua portantes talia dicta
<sili. puni. 11.75>	Romuleis durastis" ait "succedere muris,
<sili. puni. 11.76>	Ad quos non ausi Carthago atque Hannibal arma
<sili. puni. 11.77>	Post Cannas afferre suas? numquamne per aures
<sili. puni. 11.78>	It uestras, in Tarpeia cum sede Latini
<sili. puni. 11.79>	Orarent paria, haud uerbis, haud uoce, sed acri
<sili. puni. 11.80>	Propulsum dextra, qui tum mandata superbo
<sili. puni. 11.81>	Ore apportabat, tanto per limina templi
<sili. puni. 11.82>	Turbine praecipitem reuoluti corporis actum,
<sili. puni. 11.83>	Vt saeuo afflictus saxo spectante piaret
<sili. puni. 11.84>	Tristia dicta Ioue et lueret uerba impia leto?
<sili. puni. 11.85>	En ego progenies eius, qui sede Tonantis
<sili. puni. 11.86>	Expulit orantem et nuda Capitolia consul
<sili. puni. 11.87>	Defendit dextra." rabidum hinc palmasque uirorum
<sili. puni. 11.88>	Intentantem oculis proauitaque facta parantem
<sili. puni. 11.89>	Vt uidit maiore adeo crudescere motu,
<sili. puni. 11.90>	Excipit his frendens Fabius: "pro cuncta pudendi!
<sili. puni. 11.91>	Sedes, ecce, uacat belli uiduata procella;
<sili. puni. 11.92>	Quem, quaeso, e uobis huic imposuisse paratis
<sili. puni. 11.93>	Inque locum Pauli quemnam datis? an tua, Virri
<sili. puni. 11.94>	Prima atque ante alios sors concedente senatu
<sili. puni. 11.95>	Te citat ac nostris aequat iam purpura Brutis?
<sili. puni. 11.96>	I, demens, i, quo tendis; tibi perfida fasces
<sili. puni. 11.97>	Det Carthago suos." medio feruore loquentis
<sili. puni. 11.98>	Impatiens ultra gemitu cohibere furorem
<sili. puni. 11.99>	Fulminea toruum exclamat Marcellus ab ira:
<sili. puni. 11.100>	"Quae tandem et quam lenta tenet patientia mentem,
<sili. puni. 11.101>	O confuse nimis Gradiui turbine Varro,
<sili. puni. 11.102>	Vt perferre queas furibunda insomnia consul?
<sili. puni. 11.103>	Nonne exturbatos iam dudum limine templi
<sili. puni. 11.104>	Praecipites agis ad portas et discere cogis
<sili. puni. 11.105>	Semiuiros, quod sit nostro de more creati
<sili. puni. 11.106>	Consulis imperium? non umquam sobria pubes
<sili. puni. 11.107>	Et peritura breui, moneo, ocius urbe facesse.
<sili. puni. 11.108>	Muros ante tuos, ut par est, debita ductor
<sili. puni. 11.109>	Armatus responsa dabit." consurgere cuncti
<sili. puni. 11.110>	Hinc pariter magnoque uiros clamore premebant.
<sili. puni. 11.111>	Necnon et foribus propere Campana iuuentus
<sili. puni. 11.112>	Extulit ipsa gradum, tantaeque dolore repulsae
<sili. puni. 11.113>	Concitus Hannibalem uoluebat Virrius ore.
<sili. puni. 11.114>	Fuluius (huic nam spondebant praesagia mentis
<sili. puni. 11.115>	Venturum decus et Capuae pereuntis imago
<sili. puni. 11.116>	Iam tum erat ante oculos) "non si Carthaginis" inquit
<sili. puni. 11.117>	"Ductorem uestris deuinctum colla catenis
<sili. puni. 11.118>	Romam uictor agas, posthac intrare Quirini
<sili. puni. 11.119>	Sacratas dabitur sedes. tende ocius, oro,
<sili. puni. 11.120>	Quo mens aegra uocat." referunt haec inde citati
<sili. puni. 11.121>	Mixta minis et torua trucis responsa senatus.
<sili. puni. 11.122>	Tantane, Omnipotens, caligine mersa latere
<sili. puni. 11.123>	Fata placet? ueniet quondam felicior aetas,
<sili. puni. 11.124>	Cum pia Campano gaudebit consule Roma
<sili. puni. 11.125>	Et per bella diu fasces perque arma negatos
<sili. puni. 11.126>	Vltro ad magnanimos referet secura nepotes.
<sili. puni. 11.127>	Poena superborum tamen haec durabit auorum,
<sili. puni. 11.128>	Quod non ante suos Capua ad suffragia mittet,
<sili. puni. 11.129>	Quam Carthago suos. Postquam nunc dicta senatus,
<sili. puni. 11.130>	Nunc facta exposuit, tum ueris falsa per artem
<sili. puni. 11.131>	Virrius admiscens cecinit fatale cruenti
<sili. puni. 11.132>	Turbatis signum belli. furiata iuuentus
<sili. puni. 11.133>	Arma, arma Hannibalemque uolunt. ruit undique uulgus
<sili. puni. 11.134>	Et Poenos in tecta uocant. ingentia facta
<sili. puni. 11.135>	Sidonii iuuenis celebrant: ut ruperit Alpes
<sili. puni. 11.136>	Herculei socius decoris diuisque propinquas
<sili. puni. 11.137>	Transierit cursu rupes, ut caede referta
<sili. puni. 11.138>	Clauserit Eridani uictor uada, uictor ut idem
<sili. puni. 11.139>	Lydia Romano turbarit stagna cruore,
<sili. puni. 11.140>	Vt Trebiae ripas aeterno nomine famae
<sili. puni. 11.141>	Tradiderit Paulumque idem inter proelia et idem
<sili. puni. 11.142>	Flaminium, proceres rerum, demiserit umbris.
<sili. puni. 11.143>	His super excisam primori Marte Saguntum
<sili. puni. 11.144>	Et iuga Pyrenes et Hiberum et sacra parentis
<sili. puni. 11.145>	Iuratumque uiro bellum puerilibus annis
<sili. puni. 11.146>	Accumulant. unum ducibus tot caede peremptis,
<sili. puni. 11.147>	Tot fusis acie, stare inter proelia nullis
<sili. puni. 11.148>	Attactum telis. superum cum munere detur
<sili. puni. 11.149>	Huic sociare uiro dextras et foedere iungi,
<sili. puni. 11.150>	Fastus exsanguis populi uanumque tumorem
<sili. puni. 11.151>	Nimirum Capua et dominatum perferat urbis
<sili. puni. 11.152>	Ceu famulis fasces aequataque iura negantis?
<sili. puni. 11.153>	Prorsus enim tanto potiorem nomine habendum
<sili. puni. 11.154>	Varronem, ut fugiat consul fulgentior ostro.
<sili. puni. 11.155>	Talia iactantes iam lectam sorte parabant
<sili. puni. 11.156>	Mittere quae Tyrios adiungat foedere pubem.
<sili. puni. 11.157>	Sed non inuictum ponebat pectore robur
<sili. puni. 11.158>	Tum solum Decius Capuae decus. isque receptus
<sili. puni. 11.159>	In medios coetus (neque enim differre dabatur)
<sili. puni. 11.160>	"Itis," ait "ciues, uiolanda ad iura parentum
<sili. puni. 11.161>	Damnatumque caput temerati foederis aris
<sili. puni. 11.162>	Iungitis hospitio? quae tanta obliuio recti!
<sili. puni. 11.163>	Magnum atque in magnis positum populisque uirisque
<sili. puni. 11.164>	Aduersa re stare fidem. nunc tempus inire
<sili. puni. 11.165>	Proelia pro Rutulis, nunc signa aciemque mouere,
<sili. puni. 11.166>	Dum trepidae res et medicinam uulnera poscunt.
<sili. puni. 11.167>	Is locus officio, cum cessant prospera cumque
<sili. puni. 11.168>	Dura ad opem Fortuna uocat. nam laeta fouere
<sili. puni. 11.169>	Haudquaquam magni est animi decus. huc, age, adeste.
<sili. puni. 11.170>	Noui dis animas similes et pectora magnis
<sili. puni. 11.171>	Numquam angusta malis; capiunt, mihi credite, Cannas
<sili. puni. 11.172>	Et Thrasymenna uada et Pauli memorabile letum.
<sili. puni. 11.173>	Hi sunt qui uestris infixum moenibus hostem
<sili. puni. 11.174>	Deiecere manu et Capuam eripuere superbis
<sili. puni. 11.175>	Samnitum iussis. hi sunt qui iura dedere
<sili. puni. 11.176>	Terrore expulso Sidicinaque bella remorunt.
<sili. puni. 11.177>	Quos fugitis socios? quosue additis? ille ego sanguis
<sili. puni. 11.178>	Dardanius, cui sacra pater, cui nomina liquit
<sili. puni. 11.179>	A Ioue ducta Capys magno cognatus Iulo,
<sili. puni. 11.180>	Ille ego semihomines inter Nasamonas et inter
<sili. puni. 11.181>	Saeuum atque aequantem ritus Garamanta ferarum
<sili. puni. 11.182>	Marmarico ponam tentoria mixtus alumno
<sili. puni. 11.183>	Ductoremque feram, cui nunc pro foedere proque
<sili. puni. 11.184>	Iustitia est ensis solaeque e sanguine laudes?
<sili. puni. 11.185>	Non ita, non Decio permixtum fasque nefasque,
<sili. puni. 11.186>	Haec ut uelle queat. nullo nos inuida tanto
<sili. puni. 11.187>	Armauit natura bono, quam ianua mortis
<sili. puni. 11.188>	Quod patet et uita non aequa exire potestas."
<sili. puni. 11.189>	Haec uana auersas Decius iactauit ad aures.
<sili. puni. 11.190>	Ast delecta manus iungebat foedera Poeno.
<sili. puni. 11.191>	Iamque aderat praemissa duci turbante tumultu
<sili. puni. 11.192>	Autololes numerosa cohors. ipse agmine magno
<sili. puni. 11.193>	Festinata citus per campos signa mouebat.
<sili. puni. 11.194>	Et Decius: "nunc hora, uiri, nunc tempus. adeste,
<sili. puni. 11.195>	Dum Capua dignum, dum me duce dextera uindex
<sili. puni. 11.196>	Molitur facinus. procumbat barbara pubes.
<sili. puni. 11.197>	Pro se quisque alacres rapite hoc decus. hostis adire
<sili. puni. 11.198>	Si parat, obstructas praebete cadauere portas
<sili. puni. 11.199>	Et ferro purgate nefas. hic denique solus
<sili. puni. 11.200>	Eluerit sanguis maculatas crimine mentes."
<sili. puni. 11.201>	Dumque ea nequiquam non ulli laeta profatur,
<sili. puni. 11.202>	Audita asperitate uiri coeptoque feroci,
<sili. puni. 11.203>	Multa feta gerens ira praecordia Poenus
<sili. puni. 11.204>	Astabat muris propereque accersere lectos
<sili. puni. 11.205>	Immitem castris Decium iubet. horrida uirtus
<sili. puni. 11.206>	Armatumque fide pectus rectique cupido
<sili. puni. 11.207>	Et maior Capua mens imperterrita mole
<sili. puni. 11.208>	Inuicta stabat toruoque minacia uultu
<sili. puni. 11.209>	Iussa ducis uerbisque etiam incessebat amaris.
<sili. puni. 11.210>	Quem Libyae rector tot signa, tot arma ferentes
<sili. puni. 11.211>	Spernentem increpitans magno clamore profatur:
<sili. puni. 11.212>	"Post Paulum, post Flaminium componimur, eheu,
<sili. puni. 11.213>	Vecordi Decio, mecum certasse uolenti
<sili. puni. 11.214>	In decus et famam leti. rapite ite citati
<sili. puni. 11.215>	Signa, duces. pateatne mihi Campana uetante
<sili. puni. 11.216>	Vrbs Decio, explorare libet, noua bella mouenti
<sili. puni. 11.217>	Cui patuere Alpes, saxa impellentia caelum
<sili. puni. 11.218>	Atque uni calcata deo." suffuderat ora
<sili. puni. 11.219>	Sanguis, et a toruo surgebant lumine flammae.
<sili. puni. 11.220>	Tum rictus spumans et anhelis faucibus acta
<sili. puni. 11.221>	Versabant penitus dirum suspiria murmur.
<sili. puni. 11.222>	Sic urbem inuectus toto comitante senatu
<sili. puni. 11.223>	Et uulgo ad spectanda ducis simul ora ruente
<sili. puni. 11.224>	Effundit cunctam rabiem irarumque procellas.
<sili. puni. 11.225>	Necnon et Decio propiora pericula mentem
<sili. puni. 11.226>	Flammarant, tempusque adeo cernebat adesse,
<sili. puni. 11.227>	Quo laudes ducis inuicti superaret inermis.
<sili. puni. 11.228>	Non illum fuga, non clausi occuluere penates,
<sili. puni. 11.229>	Sed liber, ueluti nullus penetrasset in urbem
<sili. puni. 11.230>	Hannibal, intrepido seruauerat otia uultu,
<sili. puni. 11.231>	Cum iuuenem saeuis, horrendum, concitus armis
<sili. puni. 11.232>	Inuadit globus et pedibus sublime sedentis
<sili. puni. 11.233>	Ductoris sistit. tonat inde ferocibus alte
<sili. puni. 11.234>	Incessens uictor dictis: "solusne ruentem
<sili. puni. 11.235>	Fulcire et reuocare paras a funere Romam,
<sili. puni. 11.236>	O demens? en, qui diuum mihi munera tanta
<sili. puni. 11.237>	Eripiat. Decio prorsus seruabar inerti
<sili. puni. 11.238>	Vincendus, Decio imbelli, cui femina nulla
<sili. puni. 11.239>	Orta in Agenoreis nostrae Carthaginis oris
<sili. puni. 11.240>	Cesserit. huic agedum (nam cur indigna feramus?)
<sili. puni. 11.241>	Magnanimo, miles, meritas innecte catenas."
<sili. puni. 11.242>	Dixerat haec, necdum finem conuicia norant.
<sili. puni. 11.243>	Illatus uelut armentis super ardua colla
<sili. puni. 11.244>	Cum sese imposuit uictorque immane sub ira
<sili. puni. 11.245>	Infremuit leo et immersis grauis unguibus haesit,
<sili. puni. 11.246>	Mandit anhelantem pendens ceruice iuuencum.
<sili. puni. 11.247>	At Decius, dum uincla ligant "necte ocius" inquit
<sili. puni. 11.248>	"(Nam sic Hannibalem decet intrauisse) catenas,
<sili. puni. 11.249>	Foederis infausti pretium. sic uictima prorsus
<sili. puni. 11.250>	Digna cadit Decius. nec enim te sanguine laetum
<sili. puni. 11.251>	Humano sit fas caesis placasse iuuencis.
<sili. puni. 11.252>	En dextra! en foedus! nondum tibi curia necdum
<sili. puni. 11.253>	Templorum intrati postes: iam panditur acri
<sili. puni. 11.254>	Imperio carcer. perge ac primordia tanta
<sili. puni. 11.255>	Accumula paribus factis. mihi fama sub umbras
<sili. puni. 11.256>	Te feret oppressum Capuae cecidisse ruinis."
<sili. puni. 11.257>	Nec plura effari concessum. obnubitur atra
<sili. puni. 11.258>	Veste caput, trahiturque ferox ante ora suorum.
<sili. puni. 11.259>	Exin uictor ouans sedato pectore tandem
<sili. puni. 11.260>	Spectandis urbis tectis templisque serenos
<sili. puni. 11.261>	Laetus circumfert oculos et singula discit:
<sili. puni. 11.262>	Quis muris sator, et pubes sit quanta sub armis,
<sili. puni. 11.263>	Quot bello pateant argenti aerisque talenta,
<sili. puni. 11.264>	Nunc qualis frenata acies, nunc deinde pedestris
<sili. puni. 11.265>	Copia quanta uiris. monstrant Capitolia celsa
<sili. puni. 11.266>	Stellatesque docent campos Cereremque benignam.
<sili. puni. 11.267>	Iamque diem ad metas defessis Phoebus Olympo
<sili. puni. 11.268>	Impellebat equis, fuscabat et Hesperus umbra
<sili. puni. 11.269>	Paulatim infusa properantem ad litora currum:
<sili. puni. 11.270>	Instituunt de more epulas festamque per urbem
<sili. puni. 11.271>	Regifice exstructis celebrant conuiuia mensis.
<sili. puni. 11.272>	Ipse deum cultu et sacro dignatus honore
<sili. puni. 11.273>	Praecipuis multoque procul splendentibus ostro
<sili. puni. 11.274>	Accipitur sublime toris. non una ministri
<sili. puni. 11.275>	Turba gregis: posuisse dapes his addita cura,
<sili. puni. 11.276>	His adolere focos, his ordine pocula ferre;
<sili. puni. 11.277>	Necnon et certis struitur penus. aspera mensa
<sili. puni. 11.278>	Pondera caelati fulgent antiquitus auri.
<sili. puni. 11.279>	Eripiunt flammae noctem, strepituque mouentum
<sili. puni. 11.280>	Murmurat alta domus. stupet inconsuetus opimae
<sili. puni. 11.281>	Sidonius mensae miles faciemque superbi
<sili. puni. 11.282>	Ignotam luxus oculis mirantibus haurit.
<sili. puni. 11.283>	Vescitur ipse silens et tantos damnat honores
<sili. puni. 11.284>	Esse epulis facilesque coli tanto agmine mensas,
<sili. puni. 11.285>	Donec pulsa fames et Bacchi munera duram
<sili. puni. 11.286>	Laxarunt mentem. tum frontis reddita demum
<sili. puni. 11.287>	Laetitia et positae grauiores pectore curae.
<sili. puni. 11.288>	Personat Euboica Teuthras testudine, Cymes
<sili. puni. 11.289>	Incola, et obtusas immiti murmure saeuae
<sili. puni. 11.290>	Inter bella tubae permulcet cantibus aures.
<sili. puni. 11.291>	Namque Iouem et laetos per furta canebat amores
<sili. puni. 11.292>	Electraeque toros Atlantidos, unde creatus
<sili. puni. 11.293>	Proles digna deum tum Dardanus, isque Tonanti
<sili. puni. 11.294>	Vt det Ericthonium magna de stirpe nepotem.
<sili. puni. 11.295>	Hinc Tros, hinc Ilus, generis tunc ordine longo
<sili. puni. 11.296>	Assaracus, nulloque minor famaue manuue
<sili. puni. 11.297>	Tum Capys ut primis dederit sua nomina muris.
<sili. puni. 11.298>	Concelebrant plausu pariter Sidonia pubes
<sili. puni. 11.299>	Campanaeque manus. ante omnes ductor honori
<sili. puni. 11.300>	Nominis augusto libat carchesia ritu;
<sili. puni. 11.301>	Cetera quem sequitur Bacchique e more liquorem
<sili. puni. 11.302>	Irrorat mensis turba ardescitque Lyaeo.
<sili. puni. 11.303>	Interea, Tyrio resoluta in gaudia coetu
<sili. puni. 11.304>	Conuerso (neque enim, iuuenis non digne sileri,
<sili. puni. 11.305>	Tramittam tua coepta libens famamque negabo
<sili. puni. 11.306>	Quamquam imperfectis, magnae tamen indolis, ausis)
<sili. puni. 11.307>	Mens una, inuiolata mero nullisque uenenis
<sili. puni. 11.308>	Potando exarmata decus, pugnaeque necisque
<sili. puni. 11.309>	Sidoniae tacito uoluebat pectore molem.
<sili. puni. 11.310>	Quoque esset miranda magis tam sacra libido,
<sili. puni. 11.311>	Pacuuio genitus patrias damnauerat artes.
<sili. puni. 11.312>	Is uariis oneratum epulis atque atria tardo
<sili. puni. 11.313>	Linquentem gressu comitatus pone parentem,
<sili. puni. 11.314>	Postquam posse datum meditata aperire nouosque
<sili. puni. 11.315>	Pandere conatus et liber parte relicta
<sili. puni. 11.316>	Tectorum a tergo patuit locus, "accipe digna
<sili. puni. 11.317>	Et Capua et nobis" inquit "consulta" togaque
<sili. puni. 11.318>	Armatum amota nudat latus: "hoc ego bellum
<sili. puni. 11.319>	Conficere ense paro atque auulsum ferre Tonanti
<sili. puni. 11.320>	Rectoris Libyci uictor caput. hic erit ille,
<sili. puni. 11.321>	Qui polluta dolis iam foedera sanciet, ensis.
<sili. puni. 11.322>	Si perferre nequit spectacula tanta senectus
<sili. puni. 11.323>	Et tremit inceptis lasso maioribus aeuo,
<sili. puni. 11.324>	At tu securis concede penatibus et me
<sili. puni. 11.325>	Linque meae menti. summum quod credis et aequas
<sili. puni. 11.326>	Hannibalem superis, o quantum nomine maior
<sili. puni. 11.327>	Iam Poeno tibi natus erit!" uibrabat ab ore
<sili. puni. 11.328>	Ignis atrox, animusque uiri iam bella gerebat,
<sili. puni. 11.329>	Cum senior tanti pondus conaminis aegra
<sili. puni. 11.330>	Iam dudum uix aure ferens tremebundus ibidem
<sili. puni. 11.331>	Sternitur et pedibus crebro pauida oscula figens:
<sili. puni. 11.332>	"Per si quid superest uitae, per iura parentis
<sili. puni. 11.333>	Perque tuam nostra potiorem nate, salutem.
<sili. puni. 11.334>	Absiste inceptis, oro, ne sanguine cernam
<sili. puni. 11.335>	Polluta hospitia ac tabo repleta cruento
<sili. puni. 11.336>	Pocula et euersas pugnae certamine mensas.
<sili. puni. 11.337>	Tune illum, quem non acies nec moenia et urbes
<sili. puni. 11.338>	Ferre ualent, cum frons propior lumenque corusco
<sili. puni. 11.339>	Igne micat, tune illa uiri, quae uertice fundit,
<sili. puni. 11.340>	Fulmina pertuleris, si uiso intorserit ense
<sili. puni. 11.341>	Diram, qua uertit per campos agmina, uocem?
<sili. puni. 11.342>	Fallit te, mensas inter quod credis inermem.
<sili. puni. 11.343>	Tot bellis quaesita uiro, tot caedibus armat
<sili. puni. 11.344>	Maiestas aeterna ducem. si admoueris ora,
<sili. puni. 11.345>	Cannas et Trebiam ante oculos Thrasymennaque busta
<sili. puni. 11.346>	Et Pauli stare ingentem miraberis umbram.
<sili. puni. 11.347>	Quid? tanto in casu comitum iuxtaque iacentum
<sili. puni. 11.348>	Torpebunt dextrae? parce, oro, et desine uelle,
<sili. puni. 11.349>	Cui nequeas uictor superesse. an tristia uincla
<sili. puni. 11.350>	Et Decius non erudiunt componere mentem?"
<sili. puni. 11.351>	Talia commemorans famae maioris amore
<sili. puni. 11.352>	Flagrantem ut uidit iuuenem surdumque timori,
<sili. puni. 11.353>	"Nil ultra posco, refer in conuiuia gressum;
<sili. puni. 11.354>	Approperemus;" ait "non iam tibi pectora pubis
<sili. puni. 11.355>	Sidoniae fodienda manu tutantia regem.
<sili. puni. 11.356>	Hoc iugulo dextram explora. namque haec tibi ferrum,
<sili. puni. 11.357>	Si Poenum inuasisse paras, per uiscera ferrum
<sili. puni. 11.358>	Nostra est ducendum. tardam ne sperne senectam.
<sili. puni. 11.359>	Opponam membra atque ensem extorquere negatum
<sili. puni. 11.360>	Morte mea eripiam." lacrimae tunc ore profusae
<sili. puni. 11.361>	Et magni superum cura seruatus in arma
<sili. puni. 11.362>	Scipiadae Poenus, nec tantum fata dederunt
<sili. puni. 11.363>	Externa peragi dextra. pulcherrimus irae
<sili. puni. 11.364>	Et dignus fieri compos memorabilis ausi,
<sili. puni. 11.365>	Amisit quantam posito conamine laudem,
<sili. puni. 11.366>	Cui tantum est uoluisse decus! tum reddere sese
<sili. puni. 11.367>	Festinant epulis et tristia fronte serenant,
<sili. puni. 11.368>	Donec laeta uirum soluit conuiuia somnus.
<sili. puni. 11.369>	Postera lux Phaethontis equos proferre parabat
<sili. puni. 11.370>	Iam rapido summis curru splendente sub undis.
<sili. puni. 11.371>	Et iuuenis magno generatus Hamilcare duras
<sili. puni. 11.372>	Iam dudum exercet curas: Carthaginis arces
<sili. puni. 11.373>	Ire ferox Mago et patribus portare iubetur
<sili. puni. 11.374>	Nuntius acta ducis. praeda et captiua leguntur
<sili. puni. 11.375>	Corpora dereptaeque uiris sub Marte cruento
<sili. puni. 11.376>	Exuuiae, fausti superis libamina belli.
<sili. puni. 11.377>	Altera curarum Libycis dimittitur oris
<sili. puni. 11.378>	Heu Decius, reduci lentas seruatus ad iras,
<sili. puni. 11.379>	Ni poena iuuenem indignum miseratus ab alto
<sili. puni. 11.380>	Iuppiter antiquam Batti uertisset ad urbem.
<sili. puni. 11.381>	Hic Pellaea uirum Ptolomaei sceptra uehentum
<sili. puni. 11.382>	Eripuere minis, resolutaque uincula collo.
<sili. puni. 11.383>	Atque eadem uitae custos mox deinde quieto
<sili. puni. 11.384>	Accepit tellus ossa inuiolata sepulcro.
<sili. puni. 11.385>	Nec Venerem interea fugit exoptabile tempus
<sili. puni. 11.386>	Poenorum mentes caeco per laeta premendi
<sili. puni. 11.387>	Exitio et luxu corda importuna domandi.
<sili. puni. 11.388>	Spargere tela manu passim fallentia natis
<sili. puni. 11.389>	Imperat et tacitas in pectora mittere flammas.
<sili. puni. 11.390>	Tum pueris dulce arridens: "eat improba Iuno
<sili. puni. 11.391>	Et nos (nec mirum, quid enim sumus?) acta secundis
<sili. puni. 11.392>	Despiciat. ualet illa manu, ualet illa lacertis;
<sili. puni. 11.393>	Paruula nos arcu puerili spicula sensim
<sili. puni. 11.394>	Fundimus, et nullus nostro de uulnere sanguis.
<sili. puni. 11.395>	Verum agite, o mea turba, precor (nunc tempus) adeste
<sili. puni. 11.396>	Et Tyriam pubem tacitis exurite telis.
<sili. puni. 11.397>	Amplexu multoque mero somnoque uirorum
<sili. puni. 11.398>	Profliganda acies, quam non perfregerit ensis,
<sili. puni. 11.399>	Non ignes, non immissis Gradiuus habenis.
<sili. puni. 11.400>	Combibat illapsos ductor per uiscera luxus,
<sili. puni. 11.401>	Nec pudeat picto fultum iacuisse cubili,
<sili. puni. 11.402>	Nec crinem Assyrio perfundere pugnet amomo.
<sili. puni. 11.403>	Ille sub hiberno somnos educere caelo
<sili. puni. 11.404>	Iactator tectis malit consumere noctes,
<sili. puni. 11.405>	Ac ponat ritus uescendi saepe citato
<sili. puni. 11.406>	Dum residet sub casside equo, discatque Lyaeo
<sili. puni. 11.407>	Imbellem donare diem. tum deinde madenti
<sili. puni. 11.408>	Post epulas sit grata chelys, segnisque soporas
<sili. puni. 11.409>	Aut nostro uigiles ducat sub numine noctes."
<sili. puni. 11.410>	Haec postquam Venus, applaudit lasciuus et alto
<sili. puni. 11.411>	Mittit se caelo niueis exercitus alis.
<sili. puni. 11.412>	Sentit flammiferas pubes Maurusia pennas,
<sili. puni. 11.413>	Et pariter fusis tepuerunt pectora telis.
<sili. puni. 11.414>	Bacchi dona uolunt epulasque et carmina rursus
<sili. puni. 11.415>	Pieria liquefacta lyra. non acer aperto
<sili. puni. 11.416>	Desudat campo sonipes, non ulla per auras
<sili. puni. 11.417>	Lancea nudatos exercet torta lacertos.
<sili. puni. 11.418>	Mollitae flammis lymphae languentia somno
<sili. puni. 11.419>	Membra fouent, miserisque bonis perit horrida uirtus.
<sili. puni. 11.420>	Ipse etiam afflatus fallente Cupidine ductor
<sili. puni. 11.421>	Instaurat mensas dapibus repetitque uolentum
<sili. puni. 11.422>	Hospitia et patrias paulatim decolor artes
<sili. puni. 11.423>	Exuit occulta mentem uitiante sagitta.
<sili. puni. 11.424>	Altera iam patria atque aequo sub honore uocatur
<sili. puni. 11.425>	Altera Carthago Capua, intactumque secundae
<sili. puni. 11.426>	Fortunae ingenium uitia allicientia quassant.
<sili. puni. 11.427>	Nec luxus ullus mersaeque libidine uitae
<sili. puni. 11.428>	Campanis modus. accumulant uariasque per artes
<sili. puni. 11.429>	Scenarum certant epulas distinguere ludo,
<sili. puni. 11.430>	Vt strepit assidue Phrygiam ad Nilotica loton
<sili. puni. 11.431>	Memphis Amyclaeo passim lasciua Canopo.
<sili. puni. 11.432>	Imprimis dulcem Poeno laetante per aures
<sili. puni. 11.433>	Nunc uoce infundit Teuthras, nunc pectine cantum.
<sili. puni. 11.434>	Isque ubi mirantem resonantia pollice fila
<sili. puni. 11.435>	Ductorem uidit Libyae, canere inde superbas
<sili. puni. 11.436>	Aoniae laudes sensim testudinis orsus
<sili. puni. 11.437>	Concordem citharae mouit per carmina linguam,
<sili. puni. 11.438>	Vincere linquentes uitam quae possit olores.
<sili. puni. 11.439>	Atque haec e multis carpsit mollissima mensae:
<sili. puni. 11.440>	"Argolicis quondam populis, mirabile dictu,
<sili. puni. 11.441>	Exaudita chelys lapidem testudine felix
<sili. puni. 11.442>	Ducere et in muris posuisse uolentia saxa.
<sili. puni. 11.443>	Haec Amphionio uallauit pectine Thebas
<sili. puni. 11.444>	Ac silice aggeribus per se scandente locatis
<sili. puni. 11.445>	Iussit in immensum cantatas surgere turres.
<sili. puni. 11.446>	Altera turbatum plectro moderata profundum
<sili. puni. 11.447>	Et tenuit phocas et in omni Protea forma
<sili. puni. 11.448>	Traxit et aequoreo portauit Ariona dorso.
<sili. puni. 11.449>	Nam quae Peliaca formabat rupe canendo
<sili. puni. 11.450>	Heroum mentes et magni pectora Achillis,
<sili. puni. 11.451>	Centauro dilecta chelys compesceret iras
<sili. puni. 11.452>	Percussa fide uel pelagi uel tristis Auerni.
<sili. puni. 11.453>	Namque chaos, caecam quondam sine sidere molem
<sili. puni. 11.454>	Non surgente die, ac mundum sine luce canebat.
<sili. puni. 11.455>	Tum deus ut liquidi discisset stagna profundi
<sili. puni. 11.456>	Tellurisque globum media compage locasset,
<sili. puni. 11.457>	Vt celsum superis habitare dedisset Olympum,
<sili. puni. 11.458>	Castaque Saturni monstrabat saecula patris.
<sili. puni. 11.459>	Sed quos pulsabat Riphaeum ad Strymona neruos
<sili. puni. 11.460>	Auditus superis, auditus manibus Orpheus,
<sili. puni. 11.461>	Emerito fulgent clara inter sidera caelo.
<sili. puni. 11.462>	Hunc etiam mater, tota comitante sororum
<sili. puni. 11.463>	Aonidum turba, mater mirata canentem.
<sili. puni. 11.464>	Non illo Pangaea iuga aut Mauortius Haemus,
<sili. puni. 11.465>	Non illo modulante sonos stetit ultima Thrace.
<sili. puni. 11.466>	Cum siluis uenere ferae, cum montibus amnes,
<sili. puni. 11.467>	Immemor et dulcis nidi positoque uolatu
<sili. puni. 11.468>	Non mota uolucris captiua pependit in aethra.
<sili. puni. 11.469>	Quin etiam, Pagasaea ratis cum caerula nondum
<sili. puni. 11.470>	Cognita terrenae pontumque intrare negaret,
<sili. puni. 11.471>	Ad puppim sacrae cithara eliciente carinae
<sili. puni. 11.472>	Adductum cantu uenit mare. pallida regna
<sili. puni. 11.473>	Bistonius uates flammisque Acheronta sonantem
<sili. puni. 11.474>	Placauit plectro et fixit reuolubile saxum.
<sili. puni. 11.475>	O dirae Ciconum matres Geticique furores
<sili. puni. 11.476>	Et damnata deis Rhodope! tulit ora reuulsa
<sili. puni. 11.477>	In pontum ripis utraque sequentibus Hebrus.
<sili. puni. 11.478>	Tum quoque, cum rapidi caput a ceruice recisum
<sili. puni. 11.479>	Portarent fluctus, subito emicuere per undas
<sili. puni. 11.480>	Ad murmur cete toto exsultantia ponto."
<sili. puni. 11.481>	Sic tunc Pierius bellis durata uirorum
<sili. puni. 11.482>	Pectora Castalio frangebat carmine Teuthras.
<sili. puni. 11.483>	Interea placida attulerant iam flamina terris
<sili. puni. 11.484>	Magonem Libycis. lauro redimita subibat
<sili. puni. 11.485>	Optatos puppis portus, pelagoque micabant
<sili. puni. 11.486>	Captiua arma procul celsa fulgentia prora.
<sili. puni. 11.487>	At patulo surgens iam dudum ex aequore late
<sili. puni. 11.488>	Nauticus implebat resonantia litora clamor,
<sili. puni. 11.489>	Et simul adductis percussa ad pectora tonsis
<sili. puni. 11.490>	Centeno fractus spumabat uerbere pontus.
<sili. puni. 11.491>	Nec lentum in medios rapienda ad gaudia uulgus
<sili. puni. 11.492>	Procurrit fluctus, elataque turba fauore
<sili. puni. 11.493>	Certatim ingenti celebrat noua gaudia plausu.
<sili. puni. 11.494>	Aequatur rector diuis. illum undique matres,
<sili. puni. 11.495>	Illum turba minor, moniti gaudere nepotes,
<sili. puni. 11.496>	Et senior manus et iuxta populusque patresque
<sili. puni. 11.497>	Mactatis superum dignantur honore iuuencis.
<sili. puni. 11.498>	Sic patriam Mago et portas ingressus ouantes
<sili. puni. 11.499>	Fraternae laudis fama. ruit inde senatus,
<sili. puni. 11.500>	Et multo patrum stipatur curia coetu.
<sili. puni. 11.501>	Tum diuos ueneratus auum de more uetusto
<sili. puni. 11.502>	"Martem" ait "egregium et fractas, quis Itala tellus
<sili. puni. 11.503>	Nitebatur, opes, pars ipse haud parua laborum,
<sili. puni. 11.504>	Nuntio. pugnatum superis in uota secundis.
<sili. puni. 11.505>	Est locus, Aetoli signat quem gloria regis,
<sili. puni. 11.506>	Possessus quondam prisca inter saecula Dauno.
<sili. puni. 11.507>	Vmentes rapido circumdat gurgite campos
<sili. puni. 11.508>	Aufidus et stagnis intercipit arua refusis,
<sili. puni. 11.509>	Mox fluctus ferit Hadriacos magnoque fragore
<sili. puni. 11.510>	Cedentem impellit retrorsus in aequora pontum.
<sili. puni. 11.511>	Hic Varro et magnum Latia inter nomina Paulus
<sili. puni. 11.512>	Nomen, quis rerum ducibus permissa potestas,
<sili. puni. 11.513>	Vixdum depulsa nigrae caligine noctis
<sili. puni. 11.514>	Inuadunt campum et late fulgentibus armis
<sili. puni. 11.515>	Accendunt ultro lucem surgentis Eoi.
<sili. puni. 11.516>	Nos contra (nam germanum furor acer agebat
<sili. puni. 11.517>	Optatae pugnae) castris cita signa mouemus.
<sili. puni. 11.518>	Intremit et tellus et pulsus mugit Olympus.
<sili. puni. 11.519>	Hic fluuium et campos abscondit caede uirorum
<sili. puni. 11.520>	Ductor, quo numquam maiorem ad bella tulerunt
<sili. puni. 11.521>	Rectorem terrae. uidi cum turbine saeuo
<sili. puni. 11.522>	Ausonia et sonitu bellantis fusa per agros
<sili. puni. 11.523>	Vni terga daret. uidi cum Varro citato
<sili. puni. 11.524>	Auferretur equo proiectis degener armis.
<sili. puni. 11.525>	Quin et magnanimum perfosso corpore telis
<sili. puni. 11.526>	Strage super socium uidi te, Paule, cadentem.
<sili. puni. 11.527>	Aegates ille et seruilia foedera larga
<sili. puni. 11.528>	Vltus caede dies. non plus optasse liberet,
<sili. puni. 11.529>	Quam tum concessit dexter deus. altera iam lux
<sili. puni. 11.530>	Si talis redeat, populis sis omnibus una
<sili. puni. 11.531>	Tum, Carthago, caput terrasque colare per omnes.
<sili. puni. 11.532>	Testes hi stragis, quos signum illustre superbis
<sili. puni. 11.533>	Mos laeua gestare uiris." tum funditur ante
<sili. puni. 11.534>	Ora admirantum praefulgens anulus auro
<sili. puni. 11.535>	Datque fidem uerbis haud paruo insignis aceruo.
<sili. puni. 11.536>	Hinc iterum repetens "restat nunc sedibus imis
<sili. puni. 11.537>	Vertenda atque aequanda solo iam surruta Roma.
<sili. puni. 11.538>	Annitamur," ait "uires refouete tot haustas
<sili. puni. 11.539>	Casibus, et pateant non parca aeraria dextris,
<sili. puni. 11.540>	Quas emimus bello. defit iam belua, tristis
<sili. puni. 11.541>	Ausoniis terror, necnon alimenta fatigant."
<sili. puni. 11.542>	Atque ea dum memorat, toruo conuersus in ora
<sili. puni. 11.543>	Hannonis uultu, quem gliscens gloria prauum
<sili. puni. 11.544>	Ductoris studio iam dudum agitabat acerbo:
<sili. puni. 11.545>	"Iamne tibi dextras inceptaque nostra probamus?
<sili. puni. 11.546>	Iam fas Dardanio me non seruire colono?
<sili. puni. 11.547>	Anne iterum Hannibalem dedi placet? atra ueneno
<sili. puni. 11.548>	Inuidiae nigroque undantia pectora felle
<sili. puni. 11.549>	Tandem tot titulis totque exorata tropaeis
<sili. puni. 11.550>	Infelix muta. dextra en, en dextera, quam tu
<sili. puni. 11.551>	Aeneadis lacerare dabas, et litora et amnes
<sili. puni. 11.552>	Et stagna et latos impleuit sanguine campos."
<sili. puni. 11.553>	Haec Mago, atque animos fauor haud obscurus alebat.
<sili. puni. 11.554>	Cui simul inuidia atque ira stimulantibus Hannon:
<sili. puni. 11.555>	"Talia uesani iuuenis conuicia miror
<sili. puni. 11.556>	Haud equidem. tumet ingenio, fraternaque corda
<sili. puni. 11.557>	Non tarde agnoscas et uirus futile linguae.
<sili. puni. 11.558>	Qui ne mutatum uanis absistere credat,
<sili. puni. 11.559>	Nunc pacem orandum, nunc improba foedere rupto
<sili. puni. 11.560>	Arma reponenda et bellum exitiale cauendum
<sili. puni. 11.561>	Auctor ego. atque adeo uosmet perpendite, quaeso,
<sili. puni. 11.562>	Quid ferat. haud aliud nobis censere relictum est.
<sili. puni. 11.563>	Tela, uiros, aurum, classes, alimenta precatur
<sili. puni. 11.564>	Belligeramque feram. uictus non plura dedissem.
<sili. puni. 11.565>	Sanguine Dardanio Rutulos saturauimus agros,
<sili. puni. 11.566>	Et iacet in campis Latium. deponere curas
<sili. puni. 11.567>	Tandem ergo bone da uictor, liceatque sedere
<sili. puni. 11.568>	In patria, liceat non exhaurire rapacis
<sili. puni. 11.569>	Impensis belli uacuatos saepe penates.
<sili. puni. 11.570>	Nunc en, nunc, inquam (falsa ut praesagia nostra
<sili. puni. 11.571>	Sint, oro, mensque augurio ludatur inani)
<sili. puni. 11.572>	Haud procul est funesta dies. atrocia noui
<sili. puni. 11.573>	Corda ac prospicio natas e cladibus iras.
<sili. puni. 11.574>	Vos ego, uos metuo, Cannae. summittite signa
<sili. puni. 11.575>	Atque adeo temptate, agedum, ac deposcite pacem:
<sili. puni. 11.576>	Non dabitur. parat ille dolor, mihi credite, maius
<sili. puni. 11.577>	Exitium accepto, citiusque haec foedera uictor
<sili. puni. 11.578>	Quam uictus dabit. atque adeo, qui tanta superbo
<sili. puni. 11.579>	Facta sonas ore et spumanti turbine perflas
<sili. puni. 11.580>	Ignorantum aures, dic, en, germanus in armis
<sili. puni. 11.581>	Ille tuus par Gradiuo, per saecula tellus
<sili. puni. 11.582>	Cui similem numquam ductorem in bella creauit,
<sili. puni. 11.583>	Moenia Romuleae cur nondum uiderit urbis.
<sili. puni. 11.584>	Scilicet e gremio matrum rapiamus in hostem
<sili. puni. 11.585>	Nondum portandis habiles grauioribus armis,
<sili. puni. 11.586>	Aeratas iussi texamus mille carinas,
<sili. puni. 11.587>	Atque omnis Libyae quaeratur belua terris,
<sili. puni. 11.588>	Vt longa imperia atque armatos proroget annos
<sili. puni. 11.589>	Hannibal et regnum trahat usque in tempora fati.
<sili. puni. 11.590>	Vos uero (neque enim occulto circumdamur astu)
<sili. puni. 11.591>	Ne dulces spoliate domos, castrisque potentum
<sili. puni. 11.592>	Atque opibus sancite modum. pax optima rerum,
<sili. puni. 11.593>	Quas homini nouisse datum est, pax una triumphis
<sili. puni. 11.594>	Innumeris potior, pax custodire salutem
<sili. puni. 11.595>	Et ciues aequare potens reuocetur in arces
<sili. puni. 11.596>	Tandem Sidonias, et fama fugetur ab urbe
<sili. puni. 11.597>	Perfidiae, Phoenissa, tua. si tanta libido
<sili. puni. 11.598>	Armorum tenet atque enses non reddere perstat
<sili. puni. 11.599>	Poscenti patriae, nil suppeditare furori
<sili. puni. 11.600>	Hortor et haec fratri Magonem dicta referre."
<sili. puni. 11.601>	Plura annectentem (neque enim satiauerat iras
<sili. puni. 11.602>	Dicendo) clamor turbat diuersa uolentum:
<sili. puni. 11.603>	"Si Libyae decus, haud ulli superabilis armis,
<sili. puni. 11.604>	Hannibal est irae tibi, destituemus ad ipsas
<sili. puni. 11.605>	Victorem metas nec opum adiumenta feremus,
<sili. puni. 11.606>	Inuidia unius sceptra ut iam parta retardet?"
<sili. puni. 11.607>	Inde alacres tribuunt, quae belli posceret usus,
<sili. puni. 11.608>	Absentique suum iactant sub teste fauorem.
<sili. puni. 11.609>	Mox eadem terris placitum traducere Hiberis
<sili. puni. 11.610>	Dum malus obtrectat facta immortalia liuor
<sili. puni. 11.611>	Nec sinit adiutas ductoris crescere laudes.
<sili. puni. 12.1>	Iam terra glaciale caput fecundaque nimbis
<sili. puni. 12.2>	Tempora et austrifero nebulosam uertice frontem
<sili. puni. 12.3>	Immitis condebat hiems, blandisque salubre
<sili. puni. 12.4>	Ver Zephyris tepido mulcebat rura sereno.
<sili. puni. 12.5>	Prorumpit Capua Poenus uicinaque late
<sili. puni. 12.6>	Praemisso terrore quatit, ceu condita bruma,
<sili. puni. 12.7>	Dum Riphaea rigent Aquilonis flamina, tandem
<sili. puni. 12.8>	Euoluit serpens arcano membra cubili
<sili. puni. 12.9>	Et spondente die nouus emicat atque coruscum
<sili. puni. 12.10>	Fert caput et saniem sublatis faucibus efflat.
<sili. puni. 12.11>	At Libyci ducis ut fulserunt signa per agros,
<sili. puni. 12.12>	Desolata metu cuncta, et suadente pauore
<sili. puni. 12.13>	Vallo se clausere simul trepidique salutis
<sili. puni. 12.14>	Exspectant ipsis metuentes moenibus hostem.
<sili. puni. 12.15>	Sed non ille uigor, qui ruptis Alpibus arma
<sili. puni. 12.16>	Intulerat dederatque uias Trebiaque potitus
<sili. puni. 12.17>	Maeonios Italo scelerauit sanguine fluctus,
<sili. puni. 12.18>	Tunc inerat. molli luxu madefacta meroque,
<sili. puni. 12.19>	Illecebris somni, torpentia membra fluebant.
<sili. puni. 12.20>	Quis gelidas suetum noctes thorace grauatis
<sili. puni. 12.21>	Sub Ioue non aequo trahere et tentoria saepe
<sili. puni. 12.22>	Spernere, ubi hiberna ruerent cum grandine nimbi,
<sili. puni. 12.23>	Ac ne nocte quidem clipeiue ensesue reposti,
<sili. puni. 12.24>	Non pharetrae aut iacula, et pro membris arma fuere,
<sili. puni. 12.25>	Tum graue cassis onus maioraque pondera uisa
<sili. puni. 12.26>	Parmarum ac nullis fusae stridoribus hastae.
<sili. puni. 12.27>	Prima instaurantem sensit certamina mitis
<sili. puni. 12.28>	Parthenope, non diues opum, non spreta uigoris;
<sili. puni. 12.29>	Sed portus traxere ducem secura uolentem
<sili. puni. 12.30>	Aequora, quae peteret ueniens Carthagine puppis.
<sili. puni. 12.31>	Nunc molles urbi ritus atque hospita Musis
<sili. puni. 12.32>	Otia et exemptum curis grauioribus aeuum.
<sili. puni. 12.33>	Sirenum dedit una suum, memorabile, nomen
<sili. puni. 12.34>	Parthenope muris Acheloias, aequore cuius
<sili. puni. 12.35>	Regnauere diu cantus, cum dulce per undas
<sili. puni. 12.36>	Exitium miseris caneret non prospera nautis.
<sili. puni. 12.37>	Haec pone aggressus (nam frontem clauserat aequor)
<sili. puni. 12.38>	Moenia non ullas ualuit perfringere Poenus
<sili. puni. 12.39>	Tota mole uias frustraque inglorius ausi
<sili. puni. 12.40>	Pulsauit quatiens obstructas ariete portas.
<sili. puni. 12.41>	Stabat Cannarum Graia ad munimina uictor
<sili. puni. 12.42>	Nequiquam et cautae mentis consulta probabat
<sili. puni. 12.43>	Euentu, qui post Dauni stagnantia regna
<sili. puni. 12.44>	Sanguine Tarpeias ire abstinuisset ad arces.
<sili. puni. 12.45>	"En, qui nos segnes et nescire addere cursum
<sili. puni. 12.46>	Factis iactastis, quod uobis scandere nuper
<sili. puni. 12.47>	Non acie ex ipsa concessum moenia Romae,
<sili. puni. 12.48>	Intrate atque epulas promissas sede Tonantis
<sili. puni. 12.49>	His, quae Graia manus defendit, reddite tectis."
<sili. puni. 12.50>	Talia iactabat famaeque pudore futurae,
<sili. puni. 12.51>	Irritus incepti prima si absisteret urbe,
<sili. puni. 12.52>	Audebat cuncta atque acuebat fraudibus enses.
<sili. puni. 12.53>	Sed subitae muris flammae totoque fluebant
<sili. puni. 12.54>	Aggeris anfractu tela improuisa per auras.
<sili. puni. 12.55>	Haud secus, occuluit saxi quos uertice fetus
<sili. puni. 12.56>	Ales fulua Iouis, tacito si ad culmina nisu
<sili. puni. 12.57>	Euasit serpens terretque propinquus hiatu,
<sili. puni. 12.58>	Illa hostem rostro atque assuetis fulmina ferre
<sili. puni. 12.59>	Vnguibus incessens nidi circumuolat orbem.
<sili. puni. 12.60>	Tandem ad uicinos Cumarum uertere portus
<sili. puni. 12.61>	Defessus statuit uarioque lacessere motu
<sili. puni. 12.62>	Fortunam et famae turbando obstare sinistrae.
<sili. puni. 12.63>	Sed custos urbi Gracchus, tutela uel ipsis
<sili. puni. 12.64>	Certior arcebat muris, iterumque sedere
<sili. puni. 12.65>	Portis atque aditus iterum sperare uetabat.
<sili. puni. 12.66>	Lustrat inops animi rimaturque omnia circum
<sili. puni. 12.67>	Alite uectus equo rursusque hortatibus infit
<sili. puni. 12.68>	Laudum agitare suos: "pro di, quis terminus" inquit
<sili. puni. 12.69>	"Ante urbes standi Graias, oblite tuorum
<sili. puni. 12.70>	Factorum miles, quis erit modus? Alpibus astat
<sili. puni. 12.71>	Nimirum maior moles, et scandere caelum
<sili. puni. 12.72>	Pulsantes iubeo scopulos. quamquam altera detur
<sili. puni. 12.73>	Si similis tellus aliaeque repente sub astra
<sili. puni. 12.74>	Exsurgant rupes, non ibis et arduus arma
<sili. puni. 12.75>	Me ducente feres? tene heu Cumanus hiantem
<sili. puni. 12.76>	Agger adhuc murusque tenet? Gracchumque moueri
<sili. puni. 12.77>	Non ausum portis paruo in discrimine cerno?
<sili. puni. 12.78>	An uobis gentes, quaecumque labore parastis
<sili. puni. 12.79>	Casu gesta putent? per uos Tyrrhena fauentum
<sili. puni. 12.80>	Stagna deum, per ego et Trebiam cineresque Sagunti
<sili. puni. 12.81>	Obtestor, dignos iam uosmet reddite uestra
<sili. puni. 12.82>	Quam trahitis fama et reuocate in pectora Cannas."
<sili. puni. 12.83>	Sic ductor fessas luxu attritasque secundis
<sili. puni. 12.84>	Erigere et uerbis temptabat sistere mentes.
<sili. puni. 12.85>	Atque hic perlustrans aditus fulgentia cernit
<sili. puni. 12.86>	Arcis templa iugo, quorum tum Virrius, altae
<sili. puni. 12.87>	Immitis ductor Capuae, primordia pandit:
<sili. puni. 12.88>	"Non est hoc" inquit "nostri, quod suspicis, aeui;
<sili. puni. 12.89>	Maiores fecere manus. cum bella timeret
<sili. puni. 12.90>	Dictaei regis, sic fama est, linquere terras
<sili. puni. 12.91>	Daedalus inuenit nec toto signa sequenti
<sili. puni. 12.92>	Orbe dare, aetherias aliena tollere in auras
<sili. puni. 12.93>	Ausus se penna atque homini monstrare uolatus.
<sili. puni. 12.94>	Suspensum hic librans media inter nubila corpus
<sili. puni. 12.95>	Enauit superosque nouus conterruit ales.
<sili. puni. 12.96>	Natum etiam docuit falsae sub imagine plumae
<sili. puni. 12.97>	Attemptare uias uolucrum, lapsumque solutis
<sili. puni. 12.98>	Pennarum remis et non felicibus alis
<sili. puni. 12.99>	Turbida plaudentem uidit freta, dumque dolori
<sili. puni. 12.100>	Indulget subito motis ad pectora palmis,
<sili. puni. 12.101>	Nescius heu planctu duxit moderante uolatus.
<sili. puni. 12.102>	Hic pro nubiuago gratus pia templa meatu
<sili. puni. 12.103>	Instituit Phoebi atque audaces exuit alas."
<sili. puni. 12.104>	Virrius haec. sed enim ductor numerabat inertes
<sili. puni. 12.105>	Atque actos sine Marte dies ac stare pudebat.
<sili. puni. 12.106>	Ingemit aduersis respectansque irrita tecta
<sili. puni. 12.107>	Vrbe Dicarchea parat exsatiare dolorem.
<sili. puni. 12.108>	Hic quoque nunc pelagus, nunc muri saxea moles
<sili. puni. 12.109>	Officit audenti defensantumque labores.
<sili. puni. 12.110>	Dumque tenet socios dura atque obsaepta uiarum
<sili. puni. 12.111>	Rumpere nitentes lentus labor, ipse propinqua
<sili. puni. 12.112>	Stagnorum terraeque simul miracula lustrat.
<sili. puni. 12.113>	Primores adsunt Capuae: docet ille, tepentes
<sili. puni. 12.114>	Vnde ferant nomen Baiae, comitemque dedisse
<sili. puni. 12.115>	Dulichiae puppis stagno sua nomina monstrat.
<sili. puni. 12.116>	Ast hic Lucrino mansisse uocabula quondam
<sili. puni. 12.117>	Cocyti memorat medioque in gurgite ponti
<sili. puni. 12.118>	Herculeum commendat iter, qua discidit aequor
<sili. puni. 12.119>	Amphitryoniades, armenti uector Hiberi.
<sili. puni. 12.120>	Ille, olim populis dictum Styga, nomine uerso
<sili. puni. 12.121>	Stagna inter celebrem nunc mitia monstrat Auernum;
<sili. puni. 12.122>	Tum tristi nemore atque umbris nigrantibus horrens
<sili. puni. 12.123>	Et formidatus uolucri letale uomebat
<sili. puni. 12.124>	Suffuso uirus caelo Stygiaque per urbes
<sili. puni. 12.125>	Religione sacer saeuum retinebat honorem.
<sili. puni. 12.126>	Huic uicina palus (fama est Acherontis ad undas
<sili. puni. 12.127>	Pandere iter) caecas stagnante uoragine fauces
<sili. puni. 12.128>	Laxat et horrendos aperit telluris hiatus
<sili. puni. 12.129>	Interdumque nouo perturbat lumine manes.
<sili. puni. 12.130>	At iuxta caligantes longumque per aeuum
<sili. puni. 12.131>	Infernis pressas nebulis pallente sub umbra
<sili. puni. 12.132>	Cimmerias iacuisse domos noctemque profundam
<sili. puni. 12.133>	Tartareae narrant urbis. tum sulphure et igni
<sili. puni. 12.134>	Semper anhelantes coctoque bitumine campos
<sili. puni. 12.135>	Ostentant. tellus atro exundante uapore
<sili. puni. 12.136>	Suspirans ustisque diu calefacta medullis
<sili. puni. 12.137>	Aestuat et Stygios exhalat in aera flatus.
<sili. puni. 12.138>	Parturit et tremulis metuendum exsibilat antris
<sili. puni. 12.139>	Interdumque cauas luctatus rumpere sedes
<sili. puni. 12.140>	Aut exire fretis sonitu lugubre minaci
<sili. puni. 12.141>	Mulciber immugit lacerataque uiscera terrae
<sili. puni. 12.142>	Mandit et exesos labefactat murmure montes.
<sili. puni. 12.143>	Tradunt Herculea prostratos mole Gigantas
<sili. puni. 12.144>	Tellurem iniectam quatere et spiramine anhelo
<sili. puni. 12.145>	Torreri late campos quotiensque minantur
<sili. puni. 12.146>	Rumpere compagem impositam, expallescere caelum.
<sili. puni. 12.147>	Apparet Prochyte saeuum sortita Mimanta,
<sili. puni. 12.148>	Apparet procul Inarime, quae turbine nigro
<sili. puni. 12.149>	Fumantem premit Iapetum flammasque rebelli
<sili. puni. 12.150>	Ore eiectantem et, si quando euadere detur,
<sili. puni. 12.151>	Bella Ioui rursus superisque iterare uolentem.
<sili. puni. 12.152>	Monstrantur Vesuuina iuga atque in uertice summo
<sili. puni. 12.153>	Depasti flammis scopuli fractusque ruina
<sili. puni. 12.154>	Mons circum atque Aetnae fatis certantia saxa.
<sili. puni. 12.155>	Necnon Misenum seruantem Idaea sepulcro
<sili. puni. 12.156>	Nomina et Herculeos uidet ipso in litore Baulos.
<sili. puni. 12.157>	Miratur pelagique minas terraeque labores.
<sili. puni. 12.158>	Quae postquam perspecta uiro, regressus ad altos
<sili. puni. 12.159>	Inde pherochiadum muros, frondentia laeto
<sili. puni. 12.160>	Palmite deuastat Nysaea cacumina Gauri.
<sili. puni. 12.161>	Hinc ad Chalcidicam transfert citus agmina Nolam.
<sili. puni. 12.162>	Campo Nola sedet crebris circumdata in orbem
<sili. puni. 12.163>	Turribus et celso facilem tutatur adiri
<sili. puni. 12.164>	Planitiem uallo; sed qui non turribus arma
<sili. puni. 12.165>	Defendenda daret, uerum ultro moenia dextra
<sili. puni. 12.166>	Protegeret, Marcellus opem auxiliumque ferebat.
<sili. puni. 12.167>	Isque ubi Agenoream procul aduentare per aequor
<sili. puni. 12.168>	Et ferri ad muros nubem uidet, "arma, cruentus
<sili. puni. 12.169>	Hostis adest, capite arma, uiri" clamatque capitque.
<sili. puni. 12.170>	Circumstant rapidi iuuenes aptantque frementi
<sili. puni. 12.171>	Sanguineas de more iubas. sonat inde citato
<sili. puni. 12.172>	Agmina disponens passu: "tu limina dextrae
<sili. puni. 12.173>	Seruabis portae, Nero; tu conuerte cohortes
<sili. puni. 12.174>	Ad laeuam patrias et Lirenatia signa,
<sili. puni. 12.175>	Clarum Volscorum Tulli decus. ast ubi iusso,
<sili. puni. 12.176>	Per tacitum ruptis subita ui fundite portis
<sili. puni. 12.177>	Telorum in campos nimbum. ferar ipse reuulsa
<sili. puni. 12.178>	In medios equitumque traham certamina porta."
<sili. puni. 12.179>	Dumque ea Marcellus, iam claustra reuellere Poeni
<sili. puni. 12.180>	Et scalis spretos temptabant rumpere muros.
<sili. puni. 12.181>	Insonuere tubae passim clamorque uirorum
<sili. puni. 12.182>	Hinnitusque, simul litui raucoque tumultu
<sili. puni. 12.183>	Cornua et in membris concussa furentibus arma.
<sili. puni. 12.184>	Fertur acerba lues disiectis incita portis
<sili. puni. 12.185>	Effusaeque ruunt inopino flumine turmae,
<sili. puni. 12.186>	Improbus ut fractis exundat molibus amnis,
<sili. puni. 12.187>	Propulsum ut Borea scopulis impingitur aequor,
<sili. puni. 12.188>	Vt rupto terras inuadunt carcere uenti.
<sili. puni. 12.189>	Nec torrente Libys uiso armorumque uirumque
<sili. puni. 12.190>	Deiectus spe stare ualet. dux Dardanus instat
<sili. puni. 12.191>	Attonitis, praegressus equo, tergisque ruentum
<sili. puni. 12.192>	Incumbens hasta, socios nunc uoce fatigat:
<sili. puni. 12.193>	"Perge, age, fer gressus! dexter deus horaque nostra est.
<sili. puni. 12.194>	Hac iter ad muros Capuae", nunc rursus in hostem
<sili. puni. 12.195>	Conuersus: "sta! quo raperis? non terga tuorum,
<sili. puni. 12.196>	Te, ductor Libyae, increpito. sta! campus et arma
<sili. puni. 12.197>	Et Mars in manibus. dimitto e caede cohortes;
<sili. puni. 12.198>	Spectemur soli. Marcellus proelia posco."
<sili. puni. 12.199>	Sic rector Latius, iuuenique inuadere pugnam
<sili. puni. 12.200>	Barcaeo suadebat honor pretiumque pericli.
<sili. puni. 12.201>	Sed non haec placido cernebat pectore Iuno
<sili. puni. 12.202>	Coeptoque auertit suprema in fata ruentem.
<sili. puni. 12.203>	Sistere perculsos ille et reuocare laborat:
<sili. puni. 12.204>	"Talesne e gremio Capuae tectisque sinistris
<sili. puni. 12.205>	Egredimur? state, o miseri, quis gloria summa
<sili. puni. 12.206>	Dedecori est. nil uos hodie, mihi credite, terga
<sili. puni. 12.207>	Vertentes fidum exspectat. meruistis, ut omnis
<sili. puni. 12.208>	Ingruat Ausonia, et saeuo Mauorte parastis,
<sili. puni. 12.209>	Ne qua spes fusos pacis uitaeque maneret."
<sili. puni. 12.210>	Vincebat clamore tubas uocisque uigore
<sili. puni. 12.211>	Quamuis obstructas saeuus penetrabat in aures.
<sili. puni. 12.212>	Polydamanteis iuuenis Pedianus in armis
<sili. puni. 12.213>	Bella agitabat atrox Troianaque semina et ortus
<sili. puni. 12.214>	Atque Antenorea sese de stirpe ferebat,
<sili. puni. 12.215>	Haud leuior generis fama sacroque Timauo
<sili. puni. 12.216>	Gloria et Euganeis dilectum nomen in oris.
<sili. puni. 12.217>	Huic pater Eridanus Venetaeque ex ordine gentes
<sili. puni. 12.218>	Atque Apono gaudens populus, seu bella cieret
<sili. puni. 12.219>	Seu Musas placidus doctaeque silentia uitae
<sili. puni. 12.220>	Mallet et Aonio plectro mulcere labores,
<sili. puni. 12.221>	Non ullum dixere parem, nec notior alter
<sili. puni. 12.222>	Gradiuo iuuenis, nec Phoebo notior alter.
<sili. puni. 12.223>	Qui postquam effusis urgens uestigia frenis
<sili. puni. 12.224>	Poenorum iuxta galeam atque insigne perempti
<sili. puni. 12.225>	Agnouit spolium Pauli (puer illa gerebat
<sili. puni. 12.226>	Non paruo laetus ductoris munere Cinyps,
<sili. puni. 12.227>	Dilectus Poeno Cinyps, quo gratior ora
<sili. puni. 12.228>	Non fuit ac nulla nituit plus fronte decoris:
<sili. puni. 12.229>	Quale micat semperque nouum est, quod Tiburis aura
<sili. puni. 12.230>	Pascit ebur uel qui miro candoris honore
<sili. puni. 12.231>	Lucet in aure lapis, rubris aduectus ab undis).
<sili. puni. 12.232>	Quem postquam egregium cristis et casside nota
<sili. puni. 12.233>	Fulgentem extremo Pedianus in agmine uidit,
<sili. puni. 12.234>	Ceu subita ante oculos Pauli emersisset imago
<sili. puni. 12.235>	Sedibus infernis amissaque posceret arma,
<sili. puni. 12.236>	Inuadit frendens: "tune, ignauissime, sacri
<sili. puni. 12.237>	Portabis capitis, quae non sine crimine uester
<sili. puni. 12.238>	Inuidiaque deum gestaret tegmina ductor?
<sili. puni. 12.239>	En Paulus." uocat inde uiri ad spectacula manes
<sili. puni. 12.240>	Et fugientis agit costis penetrabile telum.
<sili. puni. 12.241>	Tum delapsus equo galeam atque insignia magni
<sili. puni. 12.242>	Consulis abrumpit dextra spoliatque uidentem.
<sili. puni. 12.245>	Ambrosiae cecidere comae uiolataque ceruix
<sili. puni. 12.246>	Marmoreum in iugulum collo labente recumbit.
<sili. puni. 12.243>	Soluitur omne decus leto niueosque per artus
<sili. puni. 12.244>	It Stygius color et formae populatur honores.
<sili. puni. 12.247>	Haud secus Oceano rediens Cythereius ignis,
<sili. puni. 12.248>	Cum sese Veneri iactat splendore refecto,
<sili. puni. 12.249>	Si subita inuadat nubes, hebetatur et atris
<sili. puni. 12.250>	Decrescens tenebris languentia lumina condit.
<sili. puni. 12.251>	Ipse etiam rapta Pedianus casside nudos
<sili. puni. 12.252>	Attonitus stupet ad uultus irasque coercet.
<sili. puni. 12.253>	Tum galeam magno socium clamore reportans
<sili. puni. 12.254>	Immitem quatiebat equum spumantia saeuo
<sili. puni. 12.255>	Frena cruentantem morsu, cum turbidus armis
<sili. puni. 12.256>	Obuia Marcellus rapido tulit ora tumultu
<sili. puni. 12.257>	Agnoscensque decus "macte, o uirtutis auitae,
<sili. puni. 12.258>	Macte Antenoride! nunc" inquit "rapta petamus,
<sili. puni. 12.259>	Quod superest, Libyci ductoris tegmina" -et ardens
<sili. puni. 12.260>	Terrificis saeuam fundit stridoribus hastam.
<sili. puni. 12.261>	Nec forsan uoti uanus foret, obuia ni uis
<sili. puni. 12.262>	Gestaris opposito tenuisset corpore telum.
<sili. puni. 12.263>	Qui dum uicinis ductorem protegit armis,
<sili. puni. 12.264>	Transabiit non hunc sitiens grauis hasta cruorem
<sili. puni. 12.265>	Ingentesque minas mutata morte peregit.
<sili. puni. 12.266>	Auehitur raptim ductor discrimine leti
<sili. puni. 12.267>	Turbatus cursumque furens ad castra capessit.
<sili. puni. 12.268>	Iamque fugae immodicus tendit certamine gressum
<sili. puni. 12.269>	Praecipitem uersis Poenorum exercitus armis.
<sili. puni. 12.270>	Assequitur telis hostis, longasque uiritim
<sili. puni. 12.271>	Exsatiant iras cladum caeloque cruentos
<sili. puni. 12.272>	Certatim ostentant et dis ultoribus enses.
<sili. puni. 12.273>	Ille dies primus docuit, quod credere nemo
<sili. puni. 12.274>	Auderet superis, Martis certamine sisti
<sili. puni. 12.275>	Posse ducem Libyae. raptant currusque uirosque
<sili. puni. 12.276>	Massylamque feram et uiuis auulsa reportant
<sili. puni. 12.277>	Tegmina bellantum atque abeunt, sub cuspide terga
<sili. puni. 12.278>	Contenti uidisse ducis. tum Martis adaequant
<sili. puni. 12.279>	Marcellum decori. graditur comitante triumpho
<sili. puni. 12.280>	Maior, quam ferret cum uictor opima Tonanti.
<sili. puni. 12.281>	Inde furens, postquam uallo uix depulit hostem,
<sili. puni. 12.282>	Ductor Agenoreus "quando hanc quantoque cruore
<sili. puni. 12.283>	Hostili labem eluerim? mea terga uidere
<sili. puni. 12.284>	Contigit Ausoniae? mene," inquit "summe deorum,
<sili. puni. 12.285>	Post Trebiam statuis tam turpi funere dignum?
<sili. puni. 12.286>	Vosque inuicta diu, nunc heu sine Marte iuuentus
<sili. puni. 12.287>	Debellata bonis Capuae, non degener ipse
<sili. puni. 12.288>	Gestorum Ausoniis uerti uictricia signa:
<sili. puni. 12.289>	Vobis terga dedi. uidi, cum ad bella uocarem,
<sili. puni. 12.290>	Non secus atque Italo fugere a ductore pauentes.
<sili. puni. 12.291>	Quid reliquum prisci Martis tibi, qui dare terga
<sili. puni. 12.292>	Me reuocante potes?" fundebat talia Poenus,
<sili. puni. 12.293>	Sed Latiae sese Nolana ad moenia turmae
<sili. puni. 12.294>	Portantes spolia insigni clamore ferebant.
<sili. puni. 12.295>	At consueta graues per longum audire suorum
<sili. puni. 12.296>	Euentus Roma et numquam recreata secundis
<sili. puni. 12.297>	Allato tandem faustae certamine pugnae
<sili. puni. 12.298>	Erigitur primoque deum se munere tollit.
<sili. puni. 12.299>	Ante omnes pigra in Martem fugiensque laborum,
<sili. puni. 12.300>	Dum bellum tonat, et sese furata iuuentus
<sili. puni. 12.301>	Dat poenas latebrae; tum, qui dulcedine uitae
<sili. puni. 12.302>	Inuenere dolos iurataque foedera Poeno
<sili. puni. 12.303>	Corrupere, notant et purgant crimine gentem.
<sili. puni. 12.304>	Punitur patriam meditati linquere terram
<sili. puni. 12.305>	Consilium infelix scelerataque culpa Metelli.
<sili. puni. 12.306>	Talia corda uirum. sed enim nec femina cessat
<sili. puni. 12.307>	Mente aequare uiros et laudis poscere partem.
<sili. puni. 12.308>	Omnis prae sese portans capitisque manusque
<sili. puni. 12.309>	Antiquum decus ac derepta monilia collo
<sili. puni. 12.310>	Certatim matrona ruit belloque ministrant.
<sili. puni. 12.311>	Haud tanta cessisse uiros in tempore tali
<sili. puni. 12.312>	Laudis sorte piget, factoque in saecula ituro
<sili. puni. 12.313>	Laetantur tribuisse locum. tum celsa senatus
<sili. puni. 12.314>	Subsequitur turba. in medium certamine magno
<sili. puni. 12.315>	Priuatae cumulantur opes. nudare penates
<sili. puni. 12.316>	Ac nihil arcanos uitae melioris ad usus
<sili. puni. 12.317>	Seposuisse iuuat. coit et sine nomine uulgus.
<sili. puni. 12.318>	Corpore sic toto ac membris Roma omnibus usa
<sili. puni. 12.319>	Exsangues rursus tollebat ad aethera uultus.
<sili. puni. 12.320>	Addunt spem miseris dulcem Parnasia Cirrha
<sili. puni. 12.321>	Portantes responsa uiri. nam laeta ferebant
<sili. puni. 12.322>	Exaudisse adytis, sacra cum uoce tonaret
<sili. puni. 12.323>	Antrum et mugiret Phoebo iam intrata sacerdos:
<sili. puni. 12.324>	"Soluite, gens Veneris, grauiores corde timores;
<sili. puni. 12.325>	Aduersa et quicquid duri sub Marte manebat
<sili. puni. 12.326>	Exhaustum est uobis. restant leuiora laborum
<sili. puni. 12.327>	Et sine pernicie terror. dis uota precesque
<sili. puni. 12.328>	Ferte modo et tepidos aris libate cruores,
<sili. puni. 12.329>	Neu date terga malis. aderit Gradiuus, et ipse
<sili. puni. 12.330>	Delius auertet propiora pericula uates
<sili. puni. 12.331>	Troianos notus semper minuisse labores.
<sili. puni. 12.332>	Sed uero sed enim ante omnes altaria fument
<sili. puni. 12.333>	Centum festa Ioui; centum cadat hostia cultris
<sili. puni. 12.334>	Ille trucem belli nubem saeuasque procellas
<sili. puni. 12.335>	In Libyam uiolentus aget. spectabitis ipsi
<sili. puni. 12.336>	Aegida turbato quatientem in proelia mundo."
<sili. puni. 12.337>	Atque ea Parnasi postquam clamata sub antris
<sili. puni. 12.338>	Allatum uulgique deus peruenit ad aures,
<sili. puni. 12.339>	In Capitolinas certatim scanditur arces,
<sili. puni. 12.340>	Sternunturque Ioui et delubrum sanguine honorant.
<sili. puni. 12.341>	Tum paeana canunt responsaque fida precantur.
<sili. puni. 12.342>	Interea assuetis senior Torquatus in armis
<sili. puni. 12.343>	Sardoas patrio quatiebat milite terras.
<sili. puni. 12.344>	Namque ortum Iliaca iactans ab origine nomen
<sili. puni. 12.345>	In bella Hampsagoras Tyrios renouata uocarat.
<sili. puni. 12.346>	Proles pulchra uiro nec tali digna parente
<sili. puni. 12.347>	Hostus erat. cuius fretus fulgente iuuenta
<sili. puni. 12.348>	Ipse asper paci crudos sine uiribus annos
<sili. puni. 12.349>	Barbarici studio ritus refouebat in armis.
<sili. puni. 12.350>	Isque ubi Torquatum raptim properata ferentem
<sili. puni. 12.351>	Signa uidet pugnaeque auidas accedere dextras,
<sili. puni. 12.352>	Fraude loci nota latebrosa per auia saltus
<sili. puni. 12.353>	Euolat et prouisa fugae compendia carpens
<sili. puni. 12.354>	Virgulta tegitur ualle ac frondentibus umbris.
<sili. puni. 12.355>	Insula fluctisono circumuallata profundo
<sili. puni. 12.356>	Fastigatur aquis compressaque gurgite terras
<sili. puni. 12.357>	Enormes cohibet nudae sub imagine plantae;
<sili. puni. 12.358>	Inde Ichnusa prius Grais memorata colonis.
<sili. puni. 12.359>	Mox Libyci Sardus generoso sanguine fidens
<sili. puni. 12.360>	Herculis ex sese mutauit nomina terrae.
<sili. puni. 12.361>	Affluxere etiam et sedes posuere coactas
<sili. puni. 12.362>	Dispersi pelago post eruta Pergama Teucri.
<sili. puni. 12.363>	Nec paruum decus aduecto cum classe paterna
<sili. puni. 12.364>	Agmine Thespiadum terris, Iolae, dedisti.
<sili. puni. 12.365>	Fama est, cum laceris Actaeon flebile membris
<sili. puni. 12.366>	Supplicium lueret spectatae in fonte Dianae,
<sili. puni. 12.367>	Attonitum nouitate mali fugisse parentem
<sili. puni. 12.368>	Per freta Aristaeum et Sardoos isse recessus;
<sili. puni. 12.369>	Cyrenen monstrasse ferunt noua litora matrem.
<sili. puni. 12.370>	Serpentum tellus pura ac uiduata uenenis,
<sili. puni. 12.371>	Sed tristis caelo et multa uitiata palude.
<sili. puni. 12.372>	Qua uidet Italiam, saxoso torrida dorso
<sili. puni. 12.373>	Exercet scopulis late freta pallidaque intus
<sili. puni. 12.374>	Arua coquit nimium Cancro fumantibus Austris.
<sili. puni. 12.375>	Cetera propensae Cereris nutrita fauore
<sili. puni. 12.376>	Hoc habitu terrae nemorosa per inuia crebro
<sili. puni. 12.377>	Torquatum eludens Hostus Sidonia pugnae
<sili. puni. 12.378>	Tela exspectabat sociosque laboris Hiberos.
<sili. puni. 12.379>	Qui postquam appulsis animos auxere carinis
<sili. puni. 12.380>	Haud mora prorumpit latebris, aduersaque late
<sili. puni. 12.381>	Agmina inhorrescunt, longumque coire uidetur
<sili. puni. 12.382>	Et conferre gradum. media interualla patentis
<sili. puni. 12.383>	Corripiunt campi properatis eminus hastis,
<sili. puni. 12.384>	Donec ad expertos enses, fidissima tela,
<sili. puni. 12.385>	Peruentum. dira inde lues, caeduntque caduntque
<sili. puni. 12.386>	Alternique animas saeuo in mucrone relinquunt.
<sili. puni. 12.387>	Non equidem innumeras caedes totque horrida facta
<sili. puni. 12.388>	Sperarim tanto digne pro nomine rerum
<sili. puni. 12.389>	Pandere nec dictis bellantum aequare calorem.
<sili. puni. 12.390>	Sed uos, Calliope, nostro donate labori,
<sili. puni. 12.391>	Nota parum magni longo tradantur ut aeuo
<sili. puni. 12.392>	Facta uiri, et meritum uati sacremus honorem.
<sili. puni. 12.393>	Ennius, antiqua Messapi ab origine regis,
<sili. puni. 12.394>	Miscebat primas acies, Latiaeque superbum
<sili. puni. 12.395>	Vitis adornabat dextram decus. hispida tellus
<sili. puni. 12.396>	Miserunt Calabri, Rudiae genuere uetustae,
<sili. puni. 12.397>	Nunc Rudiae solo memorabile nomen alumno.
<sili. puni. 12.398>	Is prima in pugna, uates ut Thracius olim,
<sili. puni. 12.399>	Infestam bello quateret cum Cyzicus Argo,
<sili. puni. 12.400>	Spicula deposito Rhodopeia pectine torsit,
<sili. puni. 12.401>	Spectandum sese non parua strage uirorum
<sili. puni. 12.402>	Fecerat, et dextrae gliscebat caedibus ardor.
<sili. puni. 12.403>	Aduolat aeternum sperans fore pelleret Hostus
<sili. puni. 12.404>	Si tantam labem, ac perlibrat uiribus hastam.
<sili. puni. 12.405>	Risit nube sedens uani conamina coepti
<sili. puni. 12.406>	Et telum procul in uentos dimisit Apollo
<sili. puni. 12.407>	Ac super his: "nimium, iuuenis, nimiumque superbis:
<sili. puni. 12.408>	Sperato absistas. sacer hic ac magna sororum
<sili. puni. 12.409>	Aonidum cura est et dignus Apolline uates.
<sili. puni. 12.410>	Hic canet illustri primus bella Itala uersu
<sili. puni. 12.411>	Attolletque duces caelo, resonare docebit
<sili. puni. 12.412>	Hic Latiis Helicona modis nec cedet honore
<sili. puni. 12.413>	Ascraeo famaue seni." sic Phoebus, et Hosto
<sili. puni. 12.414>	Vltrix per geminum transcurrit tempus harundo.
<sili. puni. 12.415>	Vertuntur iuuenis casu perculsa per agros
<sili. puni. 12.416>	Agmina, et effusae pariter dant terga cateruae,
<sili. puni. 12.417>	Dum pater audita nati nece turbidus irae
<sili. puni. 12.418>	Barbaricum atque immane gemens transfigit anhelum
<sili. puni. 12.419>	Pectus et ad manes urget uestigia nati."
<sili. puni. 12.420>	At Libyae ductor Marcello fractus et acri
<sili. puni. 12.421>	Contusus pugna campos damnarat et arma
<sili. puni. 12.422>	Verterat ad miseras non aequi Martis Acerras.
<sili. puni. 12.423>	Inde, ubi permisit flammis atque ensibus urbem,
<sili. puni. 12.424>	Nuceriae nihilo leuior nec parcior irae,
<sili. puni. 12.425>	Incussit sese atque aequauit moenia terrae.
<sili. puni. 12.426>	Post Casilina sibi multum obluctatus iniquis
<sili. puni. 12.427>	Defendentum armis aegre reserauerat astu
<sili. puni. 12.428>	Limina et obsessis uitam pensauerat auro.
<sili. puni. 12.429>	Iamque in Dauniacos transfundens agmina campos
<sili. puni. 12.430>	Flectebat rabiem, quo praeda uel ira uocasset.
<sili. puni. 12.431>	Fumabat uersis incensa Petilia tectis
<sili. puni. 12.432>	Infelix fidei miseraeque secunda Sagunto,
<sili. puni. 12.433>	At quondam Herculeam seruare superba pharetram.
<sili. puni. 12.434>	Verterat et mentem Tyria ad conata Tarentus,
<sili. puni. 12.435>	Portisque intrarant Poeni. sed enim arce corusca
<sili. puni. 12.436>	Fisa loco manus Ausoniae stipata sedebat.
<sili. puni. 12.437>	Hic miranda mouens classem, quae condita portu
<sili. puni. 12.438>	Astabat (namque angustis e faucibus aequor
<sili. puni. 12.439>	Erumpit scopulos inter patuloque recessu
<sili. puni. 12.440>	Diffundit campis secretum gurgite pontum)
<sili. puni. 12.441>	Inclusas igitur, quibus haud enare dabatur
<sili. puni. 12.442>	Arce superposita, claustris maris extulit astu
<sili. puni. 12.443>	Perque auersa tulit portatas arua carinas.
<sili. puni. 12.444>	Lubrica roboreis aderant substramina plaustris,
<sili. puni. 12.445>	Atque recens caesi tergo prolapsa iuuenci
<sili. puni. 12.446>	Aequoream rota ducebat per gramina puppim.
<sili. puni. 12.447>	Et iam per colles dumosque ad litus adacta
<sili. puni. 12.448>	Innabat pelago ueniens sine remige classis.
<sili. puni. 12.449>	Nuntius interea uectis non more carinis
<sili. puni. 12.450>	Terrentem freta curarum feruoribus implet,
<sili. puni. 12.451>	Dum procul Oebalios amet expugnare nepotes
<sili. puni. 12.452>	Et primus rostris sulcet naualibus arua,
<sili. puni. 12.453>	Assessos Capuae muros, claustra ipsa reuelli
<sili. puni. 12.454>	Portarum ac totum miseris incurrere bellum.
<sili. puni. 12.455>	Linquit coepta ferox pennasque addente pudore
<sili. puni. 12.456>	Atque ira simul immani per proxima motu
<sili. puni. 12.457>	Euolat et minitans auida ad certamina fertur.
<sili. puni. 12.458>	Haud secus amisso tigris si concita fetu
<sili. puni. 12.459>	Emicet, attonitae paucis lustratur in horis
<sili. puni. 12.460>	Caucasus et saltu tramittitur alite Ganges,
<sili. puni. 12.461>	Donec fulmineo partus uestigia cursu
<sili. puni. 12.462>	Colligat et rabiem prenso consumat in hoste.
<sili. puni. 12.463>	Obuius huic sparso Centenius agmine raptim
<sili. puni. 12.464>	Funditur audendi prauus facilisque periclis,
<sili. puni. 12.465>	Sed paruum decus Hannibali. nam uitis honore
<sili. puni. 12.466>	Perfunctus Latiae subitos stimularat agrestes
<sili. puni. 12.467>	Semermemque manum sternendam obiecerat hosti.
<sili. puni. 12.468>	Bis septem demissa neci (nec substitit agmen)
<sili. puni. 12.469>	Milia; bis septem, quae non sollertior ense,
<sili. puni. 12.470>	Sed genus insignis, iustis ducebat in armis
<sili. puni. 12.471>	Fuluius; ast aeque per corpora fusa iacentum
<sili. puni. 12.472>	Raptum iter est, uictorque moram non passus eundi.
<sili. puni. 12.473>	Exsequiae tantum famam nomenque uolentem
<sili. puni. 12.474>	Mitificae mentis tenuerunt funere laeto.
<sili. puni. 12.475>	Namque per insidias (infandum!) et ab hospite caesus,
<sili. puni. 12.476>	Colloquium et promissa petit dum perfida gentis
<sili. puni. 12.477>	Lucanae, Gracchus caeco circumdatus astu
<sili. puni. 12.478>	Occiderat, laudemque Libys rapiebat humandi.
<sili. puni. 12.479>	Sed non, ut scitum celerare ad moenia Poenum,
<sili. puni. 12.480>	Restabat res ulla loco. iam consul uterque
<sili. puni. 12.481>	Praecipites aderant, Nola uis omnis, et Arpis
<sili. puni. 12.482>	Aeui floridior Fabius rapida arma ferebat.
<sili. puni. 12.483>	Hinc Nero et hinc uolucres Silanus nocte dieque
<sili. puni. 12.484>	Impellebat agens properata ad bella cohortes.
<sili. puni. 12.485>	Vndique conueniunt, pariterque opponere cunctos
<sili. puni. 12.486>	Vni ductores iuueni placet. arduus ipse
<sili. puni. 12.487>	Tifata insidit, propior qua moenibus instat
<sili. puni. 12.488>	Collis, et e tumulis subiectam despicit urbem.
<sili. puni. 12.489>	Verum ubi tot sese circumfundentibus armis
<sili. puni. 12.490>	Vallatas socium portas unaque negari
<sili. puni. 12.491>	Intrauisse sibi Capuaeque erumpere cernit,
<sili. puni. 12.492>	Amius euentus nunc ferro frangere coetum
<sili. puni. 12.493>	Obstantum meditatur, init nunc auia coepto
<sili. puni. 12.494>	Consilia atque astu quaerit tot milia portis
<sili. puni. 12.495>	Abstrahere artatis cinctosque resoluere muros.
<sili. puni. 12.496>	Sic igitur secum curasque ita corde fatigat:
<sili. puni. 12.497>	"Quo, mens aegra, uocas? rursusne pericula sumam
<sili. puni. 12.498>	Non aequus regione loci? Capuaque uidente
<sili. puni. 12.499>	Terga dabo? an, residens uicini uertice montis,
<sili. puni. 12.500>	Exscindi ante oculos patiar socialia tecta?
<sili. puni. 12.501>	Non ita me experti Fabius Fabiique magister
<sili. puni. 12.502>	Turbatum, Hesperio cum clausos milite colles
<sili. puni. 12.503>	Euasi uictor sparsosque per arua iuuencos
<sili. puni. 12.504>	Iactare accensis stimulaui cornibus ignes.
<sili. puni. 12.505>	Haud dum omnes abiere doli. defendere nobis
<sili. puni. 12.506>	Si Capuam ereptum est, dabitur circumdare Romam."
<sili. puni. 12.507>	Haec postquam placita et tenuit sententia mentem,
<sili. puni. 12.508>	Non exspectato, Titan dum gurgite lucem
<sili. puni. 12.509>	Spirantes proferret equos, impellit in agmen
<sili. puni. 12.510>	Voce manuque uiros et coepta immania pandit:
<sili. puni. 12.511>	"Perge, age, uince omnem, miles, uirtute laborem
<sili. puni. 12.512>	Et quantum humani possunt se tendere passus,
<sili. puni. 12.513>	Arduus accelera. Romam petis. hoc iter Alpes,
<sili. puni. 12.514>	Hoc Cannae strauere tibi. eia, incute muris
<sili. puni. 12.515>	Vmbonem Iliacis Capuaeque repende ruinas.
<sili. puni. 12.516>	Quam tanti fuerit cadere, ut Palatia cernas
<sili. puni. 12.517>	Et demigrantem Tarpeia sede Tonantem.
<sili. puni. 12.518>	Instincti glomerant gressus. Roma auribus haeret,
<sili. puni. 12.519>	Roma oculis, creduntque ducis sollertibus actis
<sili. puni. 12.520>	Aptius id coeptum, quam si duxisset ab ipso
<sili. puni. 12.521>	Fatali Aeneadis campo. Vulturna citata
<sili. puni. 12.522>	Tramittunt alno uada postremique relinquunt
<sili. puni. 12.523>	Tardandis Italis corruptas igne carinas.
<sili. puni. 12.524>	Tum Sidicina legunt pernicibus arua maniplis
<sili. puni. 12.525>	Threiciamque Calen, uestras a nomine nati,
<sili. puni. 12.526>	Orithyia, domos. hinc Allifanus Iaccho
<sili. puni. 12.527>	Haud inamatus ager nymphisque habitata Casini
<sili. puni. 12.528>	Rura euastantur; mox et uicinus Aquinas
<sili. puni. 12.529>	Et quae fumantem texere giganta, Fregellae
<sili. puni. 12.530>	Agmine carpuntur uolucri. fert concitus inde
<sili. puni. 12.531>	Per iuga celsa gradum, duris qua rupibus haeret
<sili. puni. 12.532>	Bellator Frusino et surgit suspensa tumenti
<sili. puni. 12.533>	Dorso frugiferis Cerealis Anagnia glebis.
<sili. puni. 12.534>	Iamque adeo est campos ingressus et arua Labici,
<sili. puni. 12.535>	Linquens Telegoni pulsatos ariete muros,
<sili. puni. 12.536>	Haud dignam inter tanta moram. nec amoena retentant
<sili. puni. 12.537>	Algida nec iuxta Iunonis tecta Gabinae.
<sili. puni. 12.538>	Praeceps ad ripas immani turbine fertur,
<sili. puni. 12.539>	Sulphureis gelidus qua serpit leniter undis
<sili. puni. 12.540>	Ad genitorem Anio labens sine murmure Thybrim.
<sili. puni. 12.541>	Hic ut signa ferox dimensaque castra locauit
<sili. puni. 12.542>	Et ripas tremefecit eques, perterrita pulsis
<sili. puni. 12.543>	Ilia prima uadis sacro se coniugis antro
<sili. puni. 12.544>	Condidit, et cunctae fugerunt gurgite nymphae.
<sili. puni. 12.545>	At matres Latiae, ceu moenia nulla supersint,
<sili. puni. 12.546>	Attonitae passim furibundis gressibus errant.
<sili. puni. 12.547>	Ante oculos astant lacerae trepidantibus umbrae,
<sili. puni. 12.548>	Quaeque grauem ad Trebiam quaeque ad Ticina fluenta
<sili. puni. 12.549>	Oppetiere necem, Paulus Gracchusque cruenti
<sili. puni. 12.550>	Flaminiusque simul miseris ante ora uagantur.
<sili. puni. 12.551>	Clausit turba uias. stat celsus et asper ab ira
<sili. puni. 12.552>	Ingentemque metum toruo domat ore senatus.
<sili. puni. 12.553>	Interdum tamen erumpunt sub casside fusae
<sili. puni. 12.554>	Per tacitum lacrimae, quidnam Fortuna minetur
<sili. puni. 12.555>	Quidue parent superi. pubes dispersa per altas
<sili. puni. 12.556>	Stat turres atque huc uentum sub corde uolutat,
<sili. puni. 12.557>	Vt iam Roma satis credat defendere muros.
<sili. puni. 12.558>	Poenus ut ad somnos uix totam cursibus actae
<sili. puni. 12.559>	Indulsit pubi noctem, uigil ipse nec ullam
<sili. puni. 12.560>	Ad requiem facilis credensque abscedere uitae
<sili. puni. 12.561>	Quod sopor eripiat tempus, radiantibus armis
<sili. puni. 12.562>	Induitur Nomadumque iubet prorumpere turmas.
<sili. puni. 12.563>	Inde leuis frenis circum pauitantia fertur
<sili. puni. 12.564>	Quadrupedante sono perculsae moenia Romae.
<sili. puni. 12.565>	Nunc aditus lustrat, clausas nunc cuspide pulsat
<sili. puni. 12.566>	Infesta portas fruiturque timore pauentum,
<sili. puni. 12.567>	Nunc lentus celsis astans in collibus intrat
<sili. puni. 12.568>	Vrbem oculis discitque locos causasque locorum,
<sili. puni. 12.569>	Ac legeret uisu cuncta et penetraret in omnes
<sili. puni. 12.570>	Spectando partes, ni magno turbine adesset
<sili. puni. 12.571>	Fuluius haud tota Capuae obsidione relicta.
<sili. puni. 12.572>	Tum demum castris turmas induxit ouantes
<sili. puni. 12.573>	Spectata ductor satiatus pectora Roma.
<sili. puni. 12.574>	Atque ubi nox depulsa polo primaque rubescit
<sili. puni. 12.575>	Lampade Neptunus reuocatque Aurora labores,
<sili. puni. 12.576>	Effundit rupto persultans agmina uallo
<sili. puni. 12.577>	Et, quantum clamare ualet: "per plurima nostra,
<sili. puni. 12.578>	O socii, decora et sacratas sanguine dextras,
<sili. puni. 12.579>	Vobis ite pares et tantum audete sub armis
<sili. puni. 12.580>	Quantum Roma timet. reliquam hanc exscindite molem:
<sili. puni. 12.581>	Nil quod uincatis toto restabit in orbe.
<sili. puni. 12.582>	Neu populi uos Martigenae tardarit origo;
<sili. puni. 12.583>	Intratam Senonum capietis milibus urbem
<sili. puni. 12.584>	Assuetamque capi. fortasse curulibus altis
<sili. puni. 12.585>	Iam uos exemplo proauorum ad nobile letum
<sili. puni. 12.586>	Exspectant de more senes mortique parantur.
<sili. puni. 12.587>	Talibus hinc Poenus; sed contra Oenotria pubes
<sili. puni. 12.588>	Non ullas uoces ducis aut praecepta requirit.
<sili. puni. 12.589>	Sat matres stimulant natique et cara supinas
<sili. puni. 12.590>	Tendentum palmas lacrimantiaque ora parentum.
<sili. puni. 12.591>	Ostentant paruos uagituque incita pulsant
<sili. puni. 12.592>	Corda uirum, armatis infigunt oscula dextris.
<sili. puni. 12.593>	Ire uolunt et pro muris opponere densi
<sili. puni. 12.594>	Pectora respectantque suos fletumque resorbent.
<sili. puni. 12.595>	Vt uero impulso patefactae cardine portae
<sili. puni. 12.596>	Et simul erupit iunctis exercitus armis,
<sili. puni. 12.597>	Funditur immixtus gemitu precibusque per altos
<sili. puni. 12.598>	Ad caelum muros clangor, sparsaeque solutis
<sili. puni. 12.599>	Crinibus exululant matres atque ubera nudant.
<sili. puni. 12.600>	Fuluius anteuolans agmen "quis nesciat" inquit
<sili. puni. 12.601>	"Non sponte ad nostros Poenum uenisse penates?
<sili. puni. 12.602>	A portis fugit Capuae." subnectere plura
<sili. puni. 12.603>	Conantem tristis caeli cum murmure uasto
<sili. puni. 12.604>	Turbauit fragor et subita de nube procellae.
<sili. puni. 12.605>	Iuppiter Aethiopum remeans tellure minantem
<sili. puni. 12.606>	Romuleo Poenum ut uidit succedere uallo,
<sili. puni. 12.607>	Caelicolis raptim excitis defendere tecta
<sili. puni. 12.608>	Dardana et in septem discurrere iusserat arces.
<sili. puni. 12.609>	Ipse e Tarpeio sublimis uertice cuncta,
<sili. puni. 12.610>	Et uentos simul et nubes et grandinis iras
<sili. puni. 12.611>	Fulminaque et tonitrus et nimbos conciet atros.
<sili. puni. 12.612>	Concussi tremuere poli, caelumque tenebris
<sili. puni. 12.613>	Clauditur, et terras caeco nox condit amictu.
<sili. puni. 12.614>	Instat tempestas oculis, hostique propinquo
<sili. puni. 12.615>	Roma latet. iactae in turmas per nubila flammae
<sili. puni. 12.616>	Stridorem seruant, membrisque insibilat ignis.
<sili. puni. 12.617>	Hinc Notus, hinc Boreas, hinc fuscis Africus alis
<sili. puni. 12.618>	Bella mouent, quantis animos et pectora possint
<sili. puni. 12.619>	Irati satiare Iouis. fluit agmen aquarum
<sili. puni. 12.620>	Turbine confusum piceo et nigrante procella
<sili. puni. 12.621>	Atque omnes circa campos spumantibus undis
<sili. puni. 12.622>	Inuoluit. celsus summo de culmine montis
<sili. puni. 12.623>	Regnator superum sublata fulmina dextra
<sili. puni. 12.624>	Librauit clipeoque ducis non cedere certi
<sili. puni. 12.625>	Incussit. summa liquefacta est cuspis in hasta,
<sili. puni. 12.626>	Et fluxit ceu correptus fornacibus ensis.
<sili. puni. 12.627>	Ambustis sed enim ductor Sidonius armis
<sili. puni. 12.628>	Sistebat socios et caecum e nubibus ignem
<sili. puni. 12.629>	Murmuraque a uentis misceri uana docebat.
<sili. puni. 12.630>	Tandem post clades socium caelique ruinam
<sili. puni. 12.631>	Non hoste in nimbis uiso, non †hoste†, referri
<sili. puni. 12.632>	Signa iubet castris maestasque resuscitat iras:
<sili. puni. 12.633>	"Ventis debebis nimirum hiemisque procellis
<sili. puni. 12.634>	Vnum, Roma, diem. sed non te crastina nobis
<sili. puni. 12.635>	Lux umquam eripiet, descendat Iuppiter ipse
<sili. puni. 12.636>	In terras licet." infrendens dum talia fatur,
<sili. puni. 12.637>	Ecce serenato clarum iubar emicat axe,
<sili. puni. 12.638>	Purgatusque nitet discussis nubibus aether.
<sili. puni. 12.639>	Aeneadae sensere deum telisque repostis
<sili. puni. 12.640>	Summissas tendunt alta ad Capitolia dextras
<sili. puni. 12.641>	Et festa cingunt montis penetralia lauro.
<sili. puni. 12.642>	Tum uultus modo non paruo sudore madentes,
<sili. puni. 12.643>	Nunc laetos Iouis aspectant: "da, summe deorum,
<sili. puni. 12.644>	Da, pater, ut sacro Libys inter proelia telo
<sili. puni. 12.645>	Concidat; haud alia potis est occumbere dextra."
<sili. puni. 12.646>	Sic adeo orantes pressere silentia, postquam
<sili. puni. 12.647>	Abstulerat terras nigrantibus Hesperus umbris.
<sili. puni. 12.648>	Quem simul attollens rutilantem lampada Titan
<sili. puni. 12.649>	Obruit et uitae rediit mortalibus usus,
<sili. puni. 12.650>	Poenus adest, nec se castris Oenotria pubes
<sili. puni. 12.651>	Continet. haud dum enses stricti, mediumque iacebat
<sili. puni. 12.652>	Tantum ad bella loci, quantum tramittere iactae
<sili. puni. 12.653>	Sufficerent hastae, cum fulgor hebescere caeli
<sili. puni. 12.654>	Per subitum coepit densaeque subire tenebrae
<sili. puni. 12.655>	Atque dies fugere atque armari ad proelia rursus
<sili. puni. 12.656>	Iuppiter. incumbunt uenti, crassusque rotante
<sili. puni. 12.657>	Austro nimborum feruet globus. intonat ipse,
<sili. puni. 12.658>	Quod tremat et Rhodope Taurusque et Pindus et Atlas.
<sili. puni. 12.659>	Audiuere lacus Erebi, mersusque profundis
<sili. puni. 12.660>	Agnouit tenebris caelestia bella Typhoeus.
<sili. puni. 12.661>	Inuadit Notus ac, piceam cum grandine multa
<sili. puni. 12.662>	Intorquens nubem, cunctantem et uana minantem
<sili. puni. 12.663>	Circumagit castrisque ducem succedere cogit.
<sili. puni. 12.664>	Verum ubi depositis saepsit sese aggere telis,
<sili. puni. 12.665>	Laeta serenati facies aperitur Olympi,
<sili. puni. 12.666>	Nullaque tam mitem credas habuisse Tonantem
<sili. puni. 12.667>	Fulmina, nec placido commota tonitrua caelo.
<sili. puni. 12.668>	Durat et affirmans non ultra spondet in ipsos
<sili. puni. 12.669>	Venturam †crebro diem†, modo patria uirtus
<sili. puni. 12.670>	In dextras redeat, nec Romam exscindere Poeni
<sili. puni. 12.671>	Credant esse nefas. ubi nam tunc fulmina tandem
<sili. puni. 12.672>	Inuicti iacuisse Iouis, cum sterneret ensis
<sili. puni. 12.673>	Aetolos campos? ubi, cum Tyrrhena natarent
<sili. puni. 12.674>	Stagna cruore uirum? "pugnat pro moenibus" inquit
<sili. puni. 12.675>	"Si rector superum tot iactis fulmine telis,
<sili. puni. 12.676>	Inter tot motus cur me contra arma ferentem
<sili. puni. 12.677>	Afflixisse piget? uentis hiemique fugaces
<sili. puni. 12.678>	Terga damus? remeet, quaeso, mens illa uigorque,
<sili. puni. 12.679>	Qua uobis, cum pacta patrum, cum foedera adessent,
<sili. puni. 12.680>	Integrare acies placitum." sic pectora flammat,
<sili. puni. 12.681>	Donec equum Titan spumantia frena resoluit.
<sili. puni. 12.682>	Nec nox composuit curas somnusue frementem
<sili. puni. 12.683>	Ausus adire uirum, et redeunt cum luce furores.
<sili. puni. 12.684>	Rursus in arma uocat trepidos clipeoque tremendum
<sili. puni. 12.685>	Increpat atque †uenus† imitatur murmura caeli.
<sili. puni. 12.686>	Vt uero accepit tantum confidere diuis
<sili. puni. 12.687>	Ausonios patres summissaque Baetis ad oras
<sili. puni. 12.688>	Auxilia et noctu progressum moenibus agmen,
<sili. puni. 12.689>	Sic agitare fremens obsessos otia iamque
<sili. puni. 12.690>	Securam Hannibalis Romam uiolentior instat.
<sili. puni. 12.691>	Iamque propinquabat muro, cum Iuppiter aegram
<sili. puni. 12.692>	Iunonem alloquitur curis mulcetque monendo:
<sili. puni. 12.693>	"Nullane Sidonio iuueni, coniunxque sororque
<sili. puni. 12.694>	Cara mihi, non ulla umquam sine fine feroci
<sili. puni. 12.695>	Addes frena uiro? fuerit delere Saguntum,
<sili. puni. 12.696>	Exaequare Alpes, imponere uincula sacro
<sili. puni. 12.697>	Eridano, foedare lacus. etiamne parabit
<sili. puni. 12.698>	Nostras ille domos, nostras perrumpere in arces?
<sili. puni. 12.699>	Siste uirum. namque, ut cernis, iam flagitat ignes
<sili. puni. 12.700>	Et parat accensis imitari fulmina flammis."
<sili. puni. 12.701>	His dictis grates agit ac turbata per auras
<sili. puni. 12.702>	Deuolat et prensa iuuenis Saturnia dextra
<sili. puni. 12.703>	"Quo ruis, o uecors, maioraque bella capessis
<sili. puni. 12.704>	Mortali quam ferre datum?" Iuno inquit et atram
<sili. puni. 12.705>	Dimouit nubem ueroque apparuit ore.
<sili. puni. 12.706>	"Non tibi cum Phrygio res Laurentiue colono.
<sili. puni. 12.707>	En, age (namque oculis amota nube parumper
<sili. puni. 12.708>	Cernere cuncta dabo) surgit qua celsus ad auras,
<sili. puni. 12.709>	Aspice, montis apex, uocitata Palatia regi
<sili. puni. 12.710>	Parrhasio plena tenet et resonante pharetra
<sili. puni. 12.711>	Intenditque arcum et pugnas meditatur Apollo.
<sili. puni. 12.712>	At qua uicinis tollit se collibus altae
<sili. puni. 12.713>	Molis Auentinus, uiden ut Latonia uirgo
<sili. puni. 12.714>	Accensas quatiat Phlegethontis gurgite taedas
<sili. puni. 12.715>	Exsertos auide pugnae nudata lacertos?
<sili. puni. 12.716>	Parte alia cerne, ut saeuis Gradiuus in armis
<sili. puni. 12.717>	Implerit dictum proprio de nomine campum.
<sili. puni. 12.718>	Hinc Ianus mouet arma manu, mouet inde Quirinus,
<sili. puni. 12.719>	Quisque suo de colle deus. sed enim aspice, quantus
<sili. puni. 12.720>	Aegida commoueat nimbos flammasque uomentem
<sili. puni. 12.721>	Iuppiter et quantis pascat ferus ignibus iras.
<sili. puni. 12.722>	Huc uultus flecte atque aude spectare Tonantem:
<sili. puni. 12.723>	Quas hiemes, quantos concusso uertice cernis
<sili. puni. 12.724>	Sub nutu tonitrus! oculis qui fulgurat ignis!
<sili. puni. 12.725>	Cede deis tandem et Titania desine bella."
<sili. puni. 12.726>	Sic affata uirum indocilem pacisque modique,
<sili. puni. 12.727>	Mirantem superum uultus et flammea membra,
<sili. puni. 12.728>	Abstrahit ac pacem terris caeloque reponit.
<sili. puni. 12.729>	Respectans abit et castris auulsa moueri
<sili. puni. 12.730>	Signa iubet ductor remeaturumque minatur.
<sili. puni. 12.731>	Redditur extemplo flagrantior aethere lampas,
<sili. puni. 12.732>	Et tremula infuso resplendent caerula Phoebo.
<sili. puni. 12.733>	At procul e muris uidere ut signa reuelli
<sili. puni. 12.734>	Aeneadae uersumque ducem, tacita ora uicissim
<sili. puni. 12.735>	Ostentant nutuque docent, quod credere magno
<sili. puni. 12.736>	Non audent haerente metu; nec abire uolentis,
<sili. puni. 12.737>	Sed fraudem insidiasque putant et Punica corda,
<sili. puni. 12.738>	Ac tacitae natis infigunt oscula matres,
<sili. puni. 12.739>	Donec procedens oculis sese abstulit agmen
<sili. puni. 12.740>	Suspectosque dolos dempto terrore resoluit.
<sili. puni. 12.741>	Tum uero passim sacra in Capitolia pergunt
<sili. puni. 12.742>	Inque uicem amplexi permixta uoce triumphum
<sili. puni. 12.743>	Tarpeii clamant Iouis ac delubra coronant.
<sili. puni. 12.744>	Iamque omnes pandunt portas. ruit undique laetum
<sili. puni. 12.745>	Non sperata petens dudum sibi gaudia uulgus.
<sili. puni. 12.746>	Hi spectant, quo fixa loco tentoria regis
<sili. puni. 12.747>	Astiterint, hi, qua celsus de sede uocatas
<sili. puni. 12.748>	Affatus fuerit turmas, ubi belliger Astur
<sili. puni. 12.749>	Atque ubi atrox Garamas saeuusque tetenderit Hammon.
<sili. puni. 12.750>	Corpora nunc uiua sparguntur gurgitis unda,
<sili. puni. 12.751>	Nunc Anienicolis statuunt altaria nymphis.
<sili. puni. 12.752>	Tum festam repetunt lustratis moenibus urbem.
<sili. puni. 13.1>	Segne iter emenso uixdum Tarpeia uideri
<sili. puni. 13.2>	Culmina desierant, toruos cum uersus ad urbem
<sili. puni. 13.3>	Ductor Agenoreus uultus remeare parabat.
<sili. puni. 13.4>	Castra locat, nulla laedens ubi gramina ripa
<sili. puni. 13.5>	Tutia deducit tenuem sine nomine riuum
<sili. puni. 13.6>	Et tacite Tuscis inglorius affluit undis.
<sili. puni. 13.7>	Hic modo primores socium, modo iussa deorum,
<sili. puni. 13.8>	Nunc sese increpitat: "dic o, cui Lydia caede
<sili. puni. 13.9>	Creuerunt stagna et concussa est Daunia tellus
<sili. puni. 13.10>	Armorum tonitru, quas exanimatus in oras
<sili. puni. 13.11>	Signa refers? qui mucro tuum, quae lancea tandem
<sili. puni. 13.12>	Intrauit pectus? si nunc exsisteret alma
<sili. puni. 13.13>	Carthago ante oculos turrita celsa figura,
<sili. puni. 13.14>	Quas abitus, miles, causas illaese dedisses?
<sili. puni. 13.15>	Imbres, o patria, et mixtos cum grandine nimbos
<sili. puni. 13.16>	Et tonitrus fugio. procul hanc expellite gentis
<sili. puni. 13.17>	Femineam Tyriae labem, nisi luce serena
<sili. puni. 13.18>	Nescire ac liquida Mauortem agitare sub aethra."
<sili. puni. 13.19>	Terror adhuc inerat superum ac redolentia in armis
<sili. puni. 13.20>	Fulmina et ante oculos irati pugna Tonantis.
<sili. puni. 13.21>	Parendi tamen et cuicumque incumbere iusso
<sili. puni. 13.22>	Durabat uigor, ac sensim diffusus ad omnes
<sili. puni. 13.23>	Signa reportandi crescebat in agmine feruor.
<sili. puni. 13.24>	Sic ubi perrupit stagnantem calculus undam,
<sili. puni. 13.25>	Exiguos format per prima uolumina gyros,
<sili. puni. 13.26>	Mox tremulum uibrans motu gliscente liquorem
<sili. puni. 13.27>	Multiplicat crebros sinuati gurgitis orbes,
<sili. puni. 13.28>	Donec postremo laxatis circulus oris
<sili. puni. 13.29>	Contingat geminas patulo curuamine ripas.
<sili. puni. 13.30>	At contra Argyripae prauum decus (inclita namque
<sili. puni. 13.31>	Semina ab Oenea ductoris stirpe trahebat
<sili. puni. 13.32>	Aetoli: Dasio fuit haud ignobile nomen)
<sili. puni. 13.33>	Laetus opum, sed clauda fides seseque calenti
<sili. puni. 13.34>	Addiderat Poeno Latiae diffisus habenae-
<sili. puni. 13.35>	Is uoluens ueterum memorata antiqua parentum
<sili. puni. 13.36>	"Longo miles" ait "quateret cum Teucria bello
<sili. puni. 13.37>	Pergama et ad muros staret sine sanguine Mauors,
<sili. puni. 13.38>	Sollicitis Calchas (nam sic fortissimus heros
<sili. puni. 13.39>	Poscenti socero saepe inter pocula Dauno
<sili. puni. 13.40>	Narrabat memori Diomedes condita mente)-
<sili. puni. 13.41>	Sed Calchas Danais, nisi clausum ex sedibus arcis
<sili. puni. 13.42>	Armisonae curent simulacrum auellere diuae,
<sili. puni. 13.43>	Non umquam affirmat Therapnaeis Ilion armis
<sili. puni. 13.44>	Cessurum, aut Ledae rediturum nomen Amyclas.
<sili. puni. 13.45>	Quippe deis uisum, ne cui perrumpere detur
<sili. puni. 13.46>	Effigies ea quas umquam possederit urbes.
<sili. puni. 13.47>	Tum meus adiuncto monstratam euadit in arcem
<sili. puni. 13.48>	Tydides Ithaco et dextra amolitus in ipso
<sili. puni. 13.49>	Custodes aditu templi caeleste reportat
<sili. puni. 13.50>	Palladium ac nostris aperit mala Pergama fatis.
<sili. puni. 13.51>	Nam postquam Oenotris fundauit finibus urbem,
<sili. puni. 13.52>	Aeger delicti Phrygium placare colendo
<sili. puni. 13.53>	Numen et Iliacos parat exorare penates.
<sili. puni. 13.54>	Ingens iam templum celsa surgebat in arce,
<sili. puni. 13.55>	Laomedonteae sedes ingrata Mineruae,
<sili. puni. 13.56>	Cum medios inter somnos altamque quietem
<sili. puni. 13.57>	Nec celata deam et minitans Tritonia uirgo:
<sili. puni. 13.58>	"Non haec, Tydide, tantae pro laudis honore
<sili. puni. 13.59>	Digna paras; non Garganus nec Daunia tellus
<sili. puni. 13.60>	Debentur nobis. quaere in Laurentibus aruis
<sili. puni. 13.61>	Qui nunc prima locant melioris moenia Troiae.
<sili. puni. 13.62>	Huc uittas castumque refer penetrale parentum."
<sili. puni. 13.63>	Quis trepidus monitis Saturnia regna capessit.
<sili. puni. 13.64>	Iam Phryx condebat Lauinia Pergama uictor
<sili. puni. 13.65>	Armaque Laurenti figebat Troia luco.
<sili. puni. 13.66>	Verum ubi Tyrrheni peruentum ad fluminis undas
<sili. puni. 13.67>	Castraque Tydides posuit fulgentia ripa,
<sili. puni. 13.68>	Priamidae intremuere metu. tum pignora pacis
<sili. puni. 13.69>	Praetendens dextra ramum canentis oliuae
<sili. puni. 13.70>	Sic orsus Dauni gener inter murmura Teucrum:
<sili. puni. 13.71>	"Pone, Anchisiade, memores irasque metusque.
<sili. puni. 13.72>	Quicquid ad Idaeos Xanthum Simoentaque nobis
<sili. puni. 13.73>	Sanguine sudatum Scaeaeque ad limina portae,
<sili. puni. 13.74>	Haud nostrum est: egere dei duraeque sorores.
<sili. puni. 13.75>	Nunc age, quod superest cur non melioribus aeui
<sili. puni. 13.76>	Ducimus auspiciis? dextras iungamus inermes.
<sili. puni. 13.77>	Foederis en haec testis erit." ueniamque precatus
<sili. puni. 13.78>	Troianam ostentat trepidis de puppe Mineruam.
<sili. puni. 13.79>	Haec ausos Celtas irrumpere moenia Romae
<sili. puni. 13.80>	Corripuit leto neque tot de milibus unum
<sili. puni. 13.81>	Ingentis populi patrias dimisit ad aras."
<sili. puni. 13.82>	His fractus ductor conuelli signa maniplis
<sili. puni. 13.83>	Optato laetis abitu iubet. itur in agros,
<sili. puni. 13.84>	Diues ubi ante omnes colitur Feronia luco
<sili. puni. 13.85>	Et sacer umectat Flauinia rura Capenas.
<sili. puni. 13.86>	Fama est intactas longaeui ab origine fani
<sili. puni. 13.87>	Creuisse in medium congestis undique donis
<sili. puni. 13.88>	Immensum per tempus opes lustrisque relictum
<sili. puni. 13.89>	Innumeris aurum solo seruante pauore.
<sili. puni. 13.90>	Hac auidas mentes ac barbara corda rapina
<sili. puni. 13.91>	Polluit atque armat contemptu pectora diuum.
<sili. puni. 13.92>	Auia tunc longinqua placent, quae sulcat aratro
<sili. puni. 13.93>	Ad freta porrectis Trinacria Bruttius aruis.
<sili. puni. 13.94>	Dum Libys haud laetus Rhegina ad litora tendit,
<sili. puni. 13.95>	Victor summoto patriis a finibus hoste
<sili. puni. 13.96>	Fuluius infaustam Campana ad moenia clausis
<sili. puni. 13.97>	Portabat famam miserisque extrema mouebat.
<sili. puni. 13.98>	Tum prensans passim cuicumque est nomen in armis:
<sili. puni. 13.99>	"Dedecus hoc defende manu. cur perfida et urbi
<sili. puni. 13.100>	Altera Carthago nostrae post foedera rupta
<sili. puni. 13.101>	Et missum ad portas Poenum, post iura petita
<sili. puni. 13.102>	Consulis alterni stat adhuc et turribus altis
<sili. puni. 13.103>	Hannibalem ac Libycas exspectat lenta cohortes?"
<sili. puni. 13.104>	Miscebat dictis facta et nunc robore celsas
<sili. puni. 13.105>	Educi turres, quis uinceret ardua muri,
<sili. puni. 13.106>	Cogebat, nunc coniunctas astringere nodis
<sili. puni. 13.107>	Instabat ferroque trabes, quo frangeret altos
<sili. puni. 13.108>	Portarum postes quateretque morantia claustra.
<sili. puni. 13.109>	Hic latera intextus stellatis axibus agger,
<sili. puni. 13.110>	Hic grauida armato surgebat uinea dorso.
<sili. puni. 13.111>	At postquam properata satis quae commonet usus,
<sili. puni. 13.112>	Dat signum atque alacer scalis transcendere muros
<sili. puni. 13.113>	Imperat ac saeuis urbem terroribus implet,
<sili. puni. 13.114>	Cum subito dextrum offulsit conatibus omen.
<sili. puni. 13.115>	Cerua fuit raro terris spectata colore,
<sili. puni. 13.116>	Quae candore niuem, candore anteiret olores.
<sili. puni. 13.117>	Hanc agreste Capys donum, cum moenia sulco
<sili. puni. 13.118>	Signaret, grato paruae mollitus amore
<sili. puni. 13.119>	Nutrierat sensusque hominis donarat alendo.
<sili. puni. 13.120>	Inde exuta feram docilisque accedere mensis
<sili. puni. 13.121>	Atque ultro blanda attactu gaudebat erili.
<sili. puni. 13.122>	Aurato matres adsuetae pectine mitem
<sili. puni. 13.123>	Comere et umenti fluuio reuocare colorem.
<sili. puni. 13.124>	Numen erat iam cerua loci, famulamque Dianae
<sili. puni. 13.125>	Credebant, ac tura deum de more dabantur.
<sili. puni. 13.126>	Haec aeui uitaeque tenax felixque senectam
<sili. puni. 13.127>	Mille indefessos uiridem duxisse per annos
<sili. puni. 13.128>	Saeclorum numero Troianis condita tecta
<sili. puni. 13.129>	Aequabat; sed iam longo nox uenerat aeuo.
<sili. puni. 13.130>	Nam subito incursu saeuorum agitata luporum,
<sili. puni. 13.131>	Qui noctis tenebris urbem (miserabile bello
<sili. puni. 13.132>	Prodigium) intrarant, primos ad luminis ortus
<sili. puni. 13.133>	Extulerat sese portis pauidaque petebat
<sili. puni. 13.134>	Consternata fuga positos ad moenia campos.
<sili. puni. 13.135>	Exceptam laeto iuuenum certamine ductor
<sili. puni. 13.136>	Mactat, diua, tibi (tibi enim haec gratissima sacra)
<sili. puni. 13.137>	Fuluius atque "adsis," orat "Latonia, coeptis."
<sili. puni. 13.138>	Inde alacer fidensque dea circumdata clausis
<sili. puni. 13.139>	Arma mouet, quaeque obliquo curuantur in orbem
<sili. puni. 13.140>	Moenia flexa sinu, spissa uallata corona
<sili. puni. 13.141>	Alligat et telis in morem indaginis ambit.
<sili. puni. 13.142>	Dum pauitant, spumantis equi fera corda fatigans
<sili. puni. 13.143>	Euehitur porta sublimis Taurea cristis
<sili. puni. 13.144>	Bellator, cui Sidonius superare lacerto
<sili. puni. 13.145>	Ductor et Autololas dabat et Maurusia tela.
<sili. puni. 13.146>	Is trepido ac lituum tinnitu stare neganti
<sili. puni. 13.147>	Imperitans uiolenter equo, postquam auribus hostis
<sili. puni. 13.148>	Vicinum sese uidet et clamare propinquum,
<sili. puni. 13.149>	"Claudius huic" inquit (praestabat Claudius arte
<sili. puni. 13.150>	Bellandi et merita mille inter proelia fama)
<sili. puni. 13.151>	"Huic" inquit "solum, si qua est fiducia dextrae,
<sili. puni. 13.152>	Det sese campo atque ineat certamina mecum."
<sili. puni. 13.153>	Vna mora Aeneadae, postquam uox attigit aures,
<sili. puni. 13.154>	Dum daret auspicium iusque in certamina ductor.
<sili. puni. 13.155>	Praeuetitum namque et capital committere Martem
<sili. puni. 13.156>	Sponte uiris. erumpit ouans, ut Fuluius arma
<sili. puni. 13.157>	Imperio soluit, patulumque inuectus in aequor
<sili. puni. 13.158>	Erigit undantem glomerato puluere nubem.
<sili. puni. 13.159>	Indignatus opem ammenti socioque iuuare
<sili. puni. 13.160>	Expulsum nodo iaculum atque accersere uires
<sili. puni. 13.161>	Taurea uibrabat nudis conatibus hastam.
<sili. puni. 13.162>	Inde ruens ira telum contorquet in auras.
<sili. puni. 13.163>	At non idem animus Rutulo: speculatur et omni
<sili. puni. 13.164>	Corpore perlustrat, qua sit certissima ferro
<sili. puni. 13.165>	In uulnus uia. nunc uibrat, nunc comprimit hastam
<sili. puni. 13.166>	Mentiturque minas. mediam tunc transigit ictu
<sili. puni. 13.167>	Parmam, sed grato fraudata est sanguine cuspis.
<sili. puni. 13.168>	Tum strictum propere uagina detegit ensem.
<sili. puni. 13.169>	Et iam ferrata rapiebat calce uolantem
<sili. puni. 13.170>	Taurea cornipedem fugiens minitantia fata.
<sili. puni. 13.171>	Nec Rutulus leuior cedentis perdere terga
<sili. puni. 13.172>	Iam profugo rapidus fusis instabat habenis,
<sili. puni. 13.173>	Vtque metus uictum, sic ira et gloria portis
<sili. puni. 13.174>	Victorem immisit meritique cupido cruoris.
<sili. puni. 13.175>	Ac dum uix oculis, uix credunt mentibus hostem
<sili. puni. 13.176>	Confisum nullo comitante irrumpere tectis,
<sili. puni. 13.177>	Per mediam propere trepidantum interritus urbem
<sili. puni. 13.178>	Egit equum aduersaque euasit ad agmina porta.
<sili. puni. 13.179>	Hinc ardore pari nisuque incurrere muris
<sili. puni. 13.180>	Ignescunt animi penetrataque tecta subire.
<sili. puni. 13.181>	Tela simul flammaeque micant. tunc saxeus imber
<sili. puni. 13.182>	Ingruit et summis ascendunt turribus hastae.
<sili. puni. 13.183>	Nec pronum audendi uirtutem excellere cuiquam:
<sili. puni. 13.184>	Aequarunt irae dextras. Dictaea per auras
<sili. puni. 13.185>	Tranat et in medium perlabitur urbis harundo.
<sili. puni. 13.186>	Laetatur non hortandi, non plura monendi
<sili. puni. 13.187>	Fuluius esse locum. rapiunt sibi quisque laborem.
<sili. puni. 13.188>	Quos ubi tam erectos animi uidet, et super esse
<sili. puni. 13.189>	Factorum sibi quemque ducem, ruit impete uasto
<sili. puni. 13.190>	Ad portam magnaeque optat discrimina famae.
<sili. puni. 13.191>	Tres claustra aequaeuo seruabant corpore fratres,
<sili. puni. 13.192>	Quis delecta manus centeni cuique ferebant
<sili. puni. 13.193>	Excubias unaque locum statione tenebant.
<sili. puni. 13.194>	Forma ex his Numitor, cursu plantaque uolucri
<sili. puni. 13.195>	Praestabat Laurens, membrorum mole Taburnus.
<sili. puni. 13.196>	Sed non una uiris tela: hic mirabilis arcu,
<sili. puni. 13.197>	Ille hastam quatere ac medicatae cuspidis ictu
<sili. puni. 13.198>	Proelia moliri et nudo non credere ferro,
<sili. puni. 13.199>	Tertius aptabat flammis ac sulphure taedas,
<sili. puni. 13.200>	Qualis Atlantiaco memoratur litore quondam
<sili. puni. 13.201>	Monstrum Geryones immane tricorporis irae,
<sili. puni. 13.202>	Cui tres in pugna dextrae uaria arma gerebant:
<sili. puni. 13.203>	Vna ignes saeuos, ast altera pone sagittas
<sili. puni. 13.204>	Fundebat, ualidam torquebat tertia cornum,
<sili. puni. 13.205>	Atque uno diuersa dabat tria uulnera nisu.
<sili. puni. 13.206>	Hos ubi non aequis uariantes proelia consul
<sili. puni. 13.207>	Conspexit telis et portae limina circum
<sili. puni. 13.208>	Stragem ac perfusos subeuntum sanguine postes,
<sili. puni. 13.209>	Concitat intortam furiatis uiribus hastam.
<sili. puni. 13.210>	Letum triste ferens auras secat Itala taxus
<sili. puni. 13.211>	Et qua nudarat, dum fundit spicula, balteo
<sili. puni. 13.212>	Arcum protendens Numitor latus, ilia transit.
<sili. puni. 13.213>	At non obsaepto contentus limine Martem
<sili. puni. 13.214>	Exercere, leuis bello, sed turbidus ausi,
<sili. puni. 13.215>	Virrius incauto feruore eruperat amens
<sili. puni. 13.216>	Reclusa in campum porta miseramque furori
<sili. puni. 13.217>	Vincentum obtulerat pubem. ruit obuia in arma
<sili. puni. 13.218>	Scipio et oblatum metit insatiabilis agmen.
<sili. puni. 13.219>	Tifata umbrifero generatum monte Calenum
<sili. puni. 13.220>	Nutrierant audere trucem, nec corpore magno
<sili. puni. 13.221>	Mens erat inferior. subsidere saepe leonem,
<sili. puni. 13.222>	Nudus inire caput pugnas, certare iuuenco
<sili. puni. 13.223>	Atque obliqua trucis deducere cornua tauri
<sili. puni. 13.224>	Assuerat crudoque aliqua se attollere facto.
<sili. puni. 13.225>	Is, dum praecipites expellit Virrius urbe,
<sili. puni. 13.226>	Seu spreto, seu ne fieret mora, nudus in aequor
<sili. puni. 13.227>	Thorace exierat leuiorque premebat anhelos
<sili. puni. 13.228>	Pondere loricae et palantes uictor agebat.
<sili. puni. 13.229>	Iamque Veliternum media transegerat aluo,
<sili. puni. 13.230>	Iam solitum aequali ludo committere equestres
<sili. puni. 13.231>	Scipiadae pugnas Marium tellure reuulso
<sili. puni. 13.232>	Perculerat saxo. miser implorabat amicum
<sili. puni. 13.233>	Cum gemitu exspirans, scopulusque premebat hiantem.
<sili. puni. 13.234>	Sed ualidas saeuo uires duplicante dolore
<sili. puni. 13.235>	Effudit lacrimas pariter cornumque sonantem
<sili. puni. 13.236>	Scipio, solamen properans optabile in armis
<sili. puni. 13.237>	Hostem prostrato morientem ostendere amico.
<sili. puni. 13.238>	Tranauit uolucris, liquidas ceu finderet auras,
<sili. puni. 13.239>	Hasta uiri pectus rupitque immania membra,
<sili. puni. 13.240>	Quanta est uis agili per caerula summa Liburnae,
<sili. puni. 13.241>	Quae, pariter quotiens reuocatae ad pectora tonsae
<sili. puni. 13.242>	Percussere fretum, uentis fugit ocior et se,
<sili. puni. 13.243>	Quam longa est, uno remorum praeterit ictu.
<sili. puni. 13.244>	Ascanium Volesus, proiectis ocius armis
<sili. puni. 13.245>	Quo leuior peteret muros, per aperta uolantem
<sili. puni. 13.246>	Assequitur planta. deiectum protinus ense
<sili. puni. 13.247>	Ante pedes domini iacuit caput; ipse secutus
<sili. puni. 13.248>	Corruit ulterior procursus impete truncus.
<sili. puni. 13.249>	Nec spes obsessis ultra reserata tueri
<sili. puni. 13.250>	Moenia. conuertunt gressus recipique petentes
<sili. puni. 13.251>	(Infandum) excludunt socios, dum cardine uerso
<sili. puni. 13.252>	Obnixi torquent obices, munimina sera.
<sili. puni. 13.253>	Acrius hoc instant Itali clausosque fatigant.
<sili. puni. 13.254>	Et ni caeca sinu terras nox conderet atro,
<sili. puni. 13.255>	Perfractae rapido patuissent milite portae.
<sili. puni. 13.256>	Sed non in requiem pariter cessere tenebrae:
<sili. puni. 13.257>	Hinc sopor impauidus, qualem uictoria nouit;
<sili. puni. 13.258>	At Capua aut maestis ululantum flebile matrum
<sili. puni. 13.259>	Questibus aut gemitu trepidantum exterrita patrum
<sili. puni. 13.260>	Tormentis finem metamque laboribus orat.
<sili. puni. 13.261>	Mussat perfidiae ductorque caputque senatus.
<sili. puni. 13.262>	Virrius a Poeno nullam docet esse salutem,
<sili. puni. 13.263>	Vociferans pulsis uiuendi e pectore curis:
<sili. puni. 13.264>	"Speraui sceptra Ausoniae pepigique, sub armis
<sili. puni. 13.265>	Si dexter Poenis deus et Fortuna fuisset,
<sili. puni. 13.266>	Vt Capuam Iliaci migrarent regna Quirini.
<sili. puni. 13.267>	Qui quaterent muros Tarpeiaque moenia misi;
<sili. puni. 13.268>	Nec mihi poscendi uigor afuit, alter ut aequos
<sili. puni. 13.269>	Portaret fasces nostro de nomine consul.
<sili. puni. 13.270>	Hactenus est uixisse satis. dum copia noctis,
<sili. puni. 13.271>	Cui cordi comes aeterna est Acherontis ad undam
<sili. puni. 13.272>	Libertas, petat ille meas mensasque dapesque
<sili. puni. 13.273>	Et uictus mentem fuso per membra Lyaeo
<sili. puni. 13.274>	Sopitoque necis morsu medicamina cladis
<sili. puni. 13.275>	Hauriat ac placidis exarmet fata uenenis."
<sili. puni. 13.276>	Haec ait et turba repetit comitante penates.
<sili. puni. 13.277>	Aedibus in mediis consurgens ilice multa
<sili. puni. 13.278>	Exstruitur rogus, hospitium commune peremptis.
<sili. puni. 13.279>	Nec uulgum cessat furiare dolorque pauorque.
<sili. puni. 13.280>	Nunc menti Decius serae redit et bona uirtus
<sili. puni. 13.281>	Exilio punita truci. despectat ab alto
<sili. puni. 13.282>	Sacra Fides agitatque uirum fallacia corda.
<sili. puni. 13.283>	Vox occulta subit passim diffusa per auras:
<sili. puni. 13.284>	"Foedera, mortales, ne saeuo rumpite ferro,
<sili. puni. 13.285>	Sed castam seruate fidem. fulgentibus ostro
<sili. puni. 13.286>	Haec potior regnis. dubio qui frangere rerum
<sili. puni. 13.287>	Gaudebit pacta ac tenues spes linquet amici
<sili. puni. 13.288>	Non illi domus aut coniunx aut uita manebit
<sili. puni. 13.289>	Vmquam expers luctus lacrimaeque. aget aequore semper
<sili. puni. 13.290>	Ac tellure premens, aget aegrum nocte dieque
<sili. puni. 13.291>	Despecta ac uiolata Fides." adit omnia iamque
<sili. puni. 13.292>	Concilia ac mensas contingit et abdita nube
<sili. puni. 13.293>	Accumbitque toris epulaturque improba Erinys.
<sili. puni. 13.294>	Ipsa etiam Stygio spumantia pocula tabo
<sili. puni. 13.295>	Porrigit et large poenas letumque ministrat.
<sili. puni. 13.296>	Virrius interea, dum dat penetrare medullas
<sili. puni. 13.297>	Exitio, ascenditque pyram atque amplexibus haeret
<sili. puni. 13.298>	Iungentum fata et subici iubet ocius ignes.
<sili. puni. 13.299>	Stringebant tenebrae metas, uictorque ruebat,
<sili. puni. 13.300>	Iamque superstantem muro sociosque Milonem
<sili. puni. 13.301>	Voce attollentem pubes Campana uidebat.
<sili. puni. 13.302>	Pandunt attoniti portas trepidoque capessunt
<sili. puni. 13.303>	Castra inimica gradu, quis leto auertere poenas
<sili. puni. 13.304>	Defuerant animi. patet urbs confessa furorem
<sili. puni. 13.305>	Et reserat Tyrio maculatas hospite sedes.
<sili. puni. 13.306>	Matronae puerique ruunt maestumque senatus
<sili. puni. 13.307>	Concilium nullique hominum lacrimabile uulgus.
<sili. puni. 13.308>	Stabant innixi pilis exercitus omnis
<sili. puni. 13.309>	Spectabantque uiros et laeta et tristia ferre
<sili. puni. 13.310>	Indociles nunc propexis in pectora barbis
<sili. puni. 13.311>	Verrere humum, nunc foedantes in puluere crinem
<sili. puni. 13.312>	Canentem et turpi lacrima precibusque pudendis
<sili. puni. 13.313>	Femineum tenues ululatum fundere in auras.
<sili. puni. 13.314>	Atque ea dum miles miratur inertia facta
<sili. puni. 13.315>	Exspectatque ferox sternendi moenia signum,
<sili. puni. 13.316>	Ecce repens tacito percurrit pectora sensu
<sili. puni. 13.317>	Religio et saeuas componit numine mentes,
<sili. puni. 13.318>	Ne flammam taedasque uelint, ne templa sub uno
<sili. puni. 13.319>	In cinerem traxisse rogo. subit intima corda
<sili. puni. 13.320>	Perlabens sensim mitis deus. ille superbae
<sili. puni. 13.321>	Fundamenta Capyn posuisse antiquitus urbi
<sili. puni. 13.322>	Non cuiquam uisus passim monet, ille refusis
<sili. puni. 13.323>	In spatium immensum campis habitanda relinqui
<sili. puni. 13.324>	Vtile tecta docet. paulatim atrocibus irae
<sili. puni. 13.325>	Languescunt animis et uis mollita senescit.
<sili. puni. 13.326>	Pan Ioue missus erat seruari tecta uolente
<sili. puni. 13.327>	Troia, pendenti similis Pan semper et imo
<sili. puni. 13.328>	Vix ulla inscribens terrae uestigia cornu.
<sili. puni. 13.329>	Dextera lasciuit caesa Tegeatide capra
<sili. puni. 13.330>	Verbera laeta mouens festae per compita caudae.
<sili. puni. 13.331>	Cingit acuta comas et opacat tempora pinus
<sili. puni. 13.332>	Ac parua erumpunt rubicunda cornua fronte.
<sili. puni. 13.333>	Stant aures, imoque cadit barba hispida mento.
<sili. puni. 13.334>	Pastorale deo baculum, pellisque sinistrum
<sili. puni. 13.335>	Velat grata latus tenerae de corpore dammae.
<sili. puni. 13.336>	Nulla in praeruptum tam prona et inhospita cautes,
<sili. puni. 13.337>	In qua non librans corpus similisque uolanti
<sili. puni. 13.338>	Cornipedem tulerit praecisa per auia plantam.
<sili. puni. 13.339>	Interdum inflexus medio nascentia tergo
<sili. puni. 13.340>	Respicit arridens hirtae ludibria caudae,
<sili. puni. 13.341>	Obtendensque manum solem inferuescere fronti
<sili. puni. 13.342>	Arcet et umbrato perlustrat pascua uisu.
<sili. puni. 13.343>	Hic postquam mandata dei perfecta malamque
<sili. puni. 13.344>	Sedauit rabiem et permulsit corda furentum,
<sili. puni. 13.345>	Arcadiae uolucris saltus et amata reuisit
<sili. puni. 13.346>	Maenala, ubi argutis longe de uertice sacro
<sili. puni. 13.347>	Dulce sonans calamis ducit stabula omnia cantu.
<sili. puni. 13.348>	At legio Ausonidum flammas ductore iubente
<sili. puni. 13.349>	Arceri portis stantesque relinquere muros
<sili. puni. 13.350>	(Mite decus mentis) condunt ensesque facesque.
<sili. puni. 13.351>	Multa deum templis domibusque nitentibus auro
<sili. puni. 13.352>	Egeritur praeda et uictus alimenta superbi
<sili. puni. 13.353>	Quisque bonis periere: uirum de corpore uestes
<sili. puni. 13.354>	Femineae mensaeque alia tellure petitae
<sili. puni. 13.355>	Poculaque Eoa luxum irritantia gemma,
<sili. puni. 13.356>	Nec modus argento, caelataque pondera facti
<sili. puni. 13.357>	Tantum epulis auri, tum passim corpora longo
<sili. puni. 13.358>	Ordine captiua et domibus deprompta talenta
<sili. puni. 13.359>	Pascere longinquum non deficientia bellum,
<sili. puni. 13.360>	Immensique greges famulae ad conuiuia turbae.
<sili. puni. 13.361>	Fuluius ut finem spoliandis aedibus aere
<sili. puni. 13.362>	Belligero reuocante dedit, sublimis ab alto
<sili. puni. 13.363>	Suggestu, magnis fautor non futilis ausis
<sili. puni. 13.364>	"Lanuuio generate," inquit "quem Sospita Iuno
<sili. puni. 13.365>	Dat nobis, Milo, Gradiui cape uictor honorem
<sili. puni. 13.366>	Tempora murali cinctus turrita corona."
<sili. puni. 13.367>	Tum sontes procerum meritosque piacula prima
<sili. puni. 13.368>	Acciet et iusta punit commissa securi.
<sili. puni. 13.369>	Hic atrox uirtus (nec enim occuluisse probarim
<sili. puni. 13.370>	Spectatum uel in hoste decus) clamore feroci
<sili. puni. 13.371>	Taurea "tune" inquit "ferro spoliabis inultus
<sili. puni. 13.372>	Te maiorem anima et iusso lictore recisa
<sili. puni. 13.373>	Ignauos cadet ante pedes fortissima ceruix?
<sili. puni. 13.374>	Haud umquam hoc uobis dederit deus." inde minaci
<sili. puni. 13.375>	Obtutu toruum contra et furiale renidens
<sili. puni. 13.376>	Bellatorem alacer per pectora transigit ensem.
<sili. puni. 13.377>	Cui ductor: "patriam moriens comitare cadentem.
<sili. puni. 13.378>	Qui nobis animus, quae dextera cuique uiritim,
<sili. puni. 13.379>	Decernet Mauors. tibi, si rebare pudendum
<sili. puni. 13.380>	Iussa pati, licuit pugnanti occumbere letum."
<sili. puni. 13.381>	Dum Capua infaustam luit haud sine sanguine culpam,
<sili. puni. 13.382>	Interea geminos terra crudelis Hibera
<sili. puni. 13.383>	Fortuna abstulerat permiscens tristia laetis
<sili. puni. 13.384>	Scipiadas, magnumque decus magnumque dolorem.
<sili. puni. 13.385>	Forte Dicarchea iuuenis tum sedit in urbe
<sili. puni. 13.386>	Scipio post belli repetens extrema penates.
<sili. puni. 13.387>	Huc tristes lacrimas et funera acerba suorum
<sili. puni. 13.388>	Fama tulit. duris quamquam non cedere suetus
<sili. puni. 13.389>	Pulsato lacerat uiolenter pectore amictus.
<sili. puni. 13.390>	Non comites tenuisse ualent, non ullus honorum
<sili. puni. 13.391>	Militiaeue pudor. pietas irata sinistris
<sili. puni. 13.392>	Caelicolis furit atque odit solacia luctus.
<sili. puni. 13.393>	Iamque dies iterumque dies absumpta querelis.
<sili. puni. 13.394>	Versatur species ante ora oculosque parentum.
<sili. puni. 13.395>	Ergo excire parat manes animasque suorum
<sili. puni. 13.396>	Alloquioque uirum tantos mulcere dolores.
<sili. puni. 13.397>	Hortatur uicina palus, ubi signat Auerni
<sili. puni. 13.398>	Squalentem introitum stagnans Acherusius umor.
<sili. puni. 13.399>	Noscere uenturos agitat mens protinus annos.
<sili. puni. 13.400>	Sic ad Cymaeam, quae tum sub nomine Phoebi
<sili. puni. 13.401>	Autonoe tripodas sacros antrumque tenebat,
<sili. puni. 13.402>	Fert gressus iuuenis consultaque pectoris aegri
<sili. puni. 13.403>	Pandit et aspectus orat contingere patrum.
<sili. puni. 13.404>	Nec cunctata diu uates "mactare repostis
<sili. puni. 13.405>	Mos umbris" inquit "consueta piacula nigras
<sili. puni. 13.406>	Sub lucem pecudes reclusaeque abdere terrae
<sili. puni. 13.407>	Manantem iugulis spirantum caede cruorem.
<sili. puni. 13.408>	Tunc populos tibi regna suos pallentia mittent.
<sili. puni. 13.409>	Cetera quae poscis, maiori uate canentur.
<sili. puni. 13.410>	Namque tibi Elysio repetita oracula campo
<sili. puni. 13.411>	Eliciam ueterisque dabo inter sacra Sibyllae
<sili. puni. 13.412>	Cernere fatidicam Phoebei pectoris umbram.
<sili. puni. 13.413>	Vade age et a medio cum se nox umida cursu
<sili. puni. 13.414>	Flexerit, ad fauces uicini castus Auerni
<sili. puni. 13.415>	Duc praedicta sacra et duro placamina Diti;
<sili. puni. 13.416>	Mella simul tecum et puri fer dona Lyaei.
<sili. puni. 13.417>	Hoc alacer monitu et promissae nomine uatis
<sili. puni. 13.418>	Apparat occulto monstrata piacula coepto.
<sili. puni. 13.419>	Inde ubi nox iussam procedens contigit horam
<sili. puni. 13.420>	Et spatia aequarunt tenebras transacta futuras,
<sili. puni. 13.421>	Consurgit stratis pergitque ad turbida portae
<sili. puni. 13.422>	Ostia Tartareae, penitus quis abdita uates
<sili. puni. 13.423>	Promissa implerat Stygioque sedebat in antro.
<sili. puni. 13.424>	Tum qua se primum rupta tellure recludit
<sili. puni. 13.425>	Inuisus caelo specus atque eructat acerbam
<sili. puni. 13.426>	Cocyti laxo suspirans ore paludem,
<sili. puni. 13.427>	Inducit iuuenem ferroque cauare refossam
<sili. puni. 13.428>	Ocius urget humum atque arcanum murmur anhelans
<sili. puni. 13.429>	Ordine mactari pecudes iubet: ater operto
<sili. puni. 13.430>	Ante omnes taurus regi, tum proxima diuae
<sili. puni. 13.431>	Caeditur Hennaeae casta ceruice iuuenca.
<sili. puni. 13.432>	Inde tibi, Allecto, tibi, numquam laeta Megaera,
<sili. puni. 13.433>	Corpora lanigerum procumbunt lecta bidentum.
<sili. puni. 13.434>	Fundunt mella super Bacchique et lactis honorem.
<sili. puni. 13.435>	"Sta, iuuenis, faciemque Erebo quae surgit ab omni"
<sili. puni. 13.436>	Exclamat uates "patere. accedentia cerno
<sili. puni. 13.437>	Tartara et ante oculos assistere tertia regna.
<sili. puni. 13.438>	Ecce ruunt uariae species et quicquid ab ipso
<sili. puni. 13.439>	Natum hominum exstinctumque chao est" (iam cuncta uidebat,
<sili. puni. 13.440>	Cyclopas Scyllamque et pastos membra uirorum
<sili. puni. 13.441>	Odrysiae telluris equos), "contende tueri
<sili. puni. 13.442>	Eductumque tene uagina interritus ensem.
<sili. puni. 13.443>	Quaecumque ante animae tendent potare cruorem
<sili. puni. 13.444>	Disice, dum castae procedat imago Sibyllae.
<sili. puni. 13.445>	Interea cerne, ut gressus inhumata citatos
<sili. puni. 13.446>	Fert umbra et properat tecum coniungere dicta,
<sili. puni. 13.447>	Cui datur ante atros absumpti corporis ignes
<sili. puni. 13.448>	Sanguine non tacto solitas effundere uoces."
<sili. puni. 13.449>	Aspicit et subito turbatus Scipio uisu
<sili. puni. 13.450>	"Quinam te, qui casus," ait "dux maxime, fessae
<sili. puni. 13.451>	Eripuit patriae, cum tales horrida poscant
<sili. puni. 13.452>	Bella uiros? nec enim dextra concesserit ulli
<sili. puni. 13.453>	Appius aut astu. decimum lux rettulit ortum,
<sili. puni. 13.454>	Vt te, cum Capua remearem, uulnera uidi
<sili. puni. 13.455>	Mulcentem, hoc uno maestum, quod adire nequires
<sili. puni. 13.456>	Saucius ad muros et Martis honore careres."
<sili. puni. 13.457>	Contra quae ductor: "fesso mihi proxima tandem
<sili. puni. 13.458>	Lux gratos Phaethontis equos auertit et atris
<sili. puni. 13.459>	Aeternum demisit aquis. sed lenta meorum
<sili. puni. 13.460>	Dum uanos ritus cura et sollemnia uulgi
<sili. puni. 13.461>	Exsequitur, cessat flammis imponere corpus,
<sili. puni. 13.462>	Vt portet tumulis per longum membra paternis.
<sili. puni. 13.463>	Quod te per nostri Martis precor aemula facta,
<sili. puni. 13.464>	Arce quae putres artus medicamina seruant
<sili. puni. 13.465>	Daque uago portas quamprimum Acherontis adire."
<sili. puni. 13.466>	Tunc iuuenis: "gens o ueteris pulcherrima Clausi,
<sili. puni. 13.467>	Haud ulla ante tuam, quamquam non parua fatigent,
<sili. puni. 13.468>	Curarum prior exstiterit. namque ista per omnes
<sili. puni. 13.469>	Discrimen seruat populos uariatque iacentum
<sili. puni. 13.470>	Exsequias tumuli et cinerum sententia discors.
<sili. puni. 13.471>	Tellure, ut perhibent, is mos antiquus Hibera:
<sili. puni. 13.472>	Exanima obscenus consumit corpora uultur.
<sili. puni. 13.473>	Regia cum lucem posuerunt membra, probatum est
<sili. puni. 13.474>	Hyrcanis adhibere canes. Aegyptia tellus
<sili. puni. 13.475>	Claudit odorato post funus stantia saxo
<sili. puni. 13.476>	Corpora et a mensis exsanguem haud separat umbram.
<sili. puni. 13.477>	Exhausto instituit Pontus uacuare cerebro
<sili. puni. 13.478>	Ora uirum et longum medicata reponit in aeuum.
<sili. puni. 13.479>	Quid, qui reclusa nudos Garamantes harena
<sili. puni. 13.480>	Infodiunt? quid, qui saeuo sepelire profundo
<sili. puni. 13.481>	Exanimos mandant Libycis Nasamones in oris?
<sili. puni. 13.482>	At Celtae uacui capitis circumdare gaudent
<sili. puni. 13.483>	Ossa, nefas, auro ac mensis ea pocula seruant.
<sili. puni. 13.484>	Cecropidae ob patriam Mauortis sorte peremptos
<sili. puni. 13.485>	Decreuere simul communibus urere flammis.
<sili. puni. 13.486>	At gente in Scythica suffixa cadauera truncis
<sili. puni. 13.487>	Lenta dies sepelit putri liquentia tabo."
<sili. puni. 13.488>	Talia dum memorant, umbra ueniente Sibyllae
<sili. puni. 13.489>	Autonoe "finem hic" inquit "sermonibus adde
<sili. puni. 13.490>	Alternis. haec, haec ueri fecunda sacerdos,
<sili. puni. 13.491>	Cui tantum patuit rerum, quantum ipse negarit
<sili. puni. 13.492>	Plus nouisse deus. me iam comitante tuorum
<sili. puni. 13.493>	Tempus abire globo et pecudes imponere flammis."
<sili. puni. 13.494>	At grauida arcanis Cymes anus attigit ore
<sili. puni. 13.495>	Postquam sacrificum delibauitque cruorem,
<sili. puni. 13.496>	In decus egregiae uultus intenta iuuentae
<sili. puni. 13.497>	"Aetherea fruerer cum luce, haud segniter" inquit
<sili. puni. 13.498>	"Cymaeo populis uox nostra sonabat in antro.
<sili. puni. 13.499>	Tum te permixtum saeclis rebusque futuris
<sili. puni. 13.500>	Aeneadum cecini. sed non sat digna mearum
<sili. puni. 13.501>	Cura tuis uocum. nec enim conquirere dicta
<sili. puni. 13.502>	Aut seruare fuit proauis sollertia uestris.
<sili. puni. 13.503>	Verum age disce, puer, quoniam cognoscere cordi est,
<sili. puni. 13.504>	Iam tua deque tuis pendentia Dardana fatis.
<sili. puni. 13.505>	Namque tibi cerno properatum oracula uitae
<sili. puni. 13.506>	Hinc petere et patrios uisu contingere manes.
<sili. puni. 13.507>	Armifero uictor patrem ulcisceris Hibero,
<sili. puni. 13.508>	Creditus ante annos Martem, ferroque resolues
<sili. puni. 13.509>	Gaudia Poenorum et missum laetabere bello
<sili. puni. 13.510>	Omen Hiberiacis uicta Carthagine terris.
<sili. puni. 13.511>	Maius ad imperium posthac capiere, nec ante
<sili. puni. 13.512>	Iuppiter absistet cura quam cuncta fugarit
<sili. puni. 13.513>	In Libyam bella et uincendum duxerit ipse
<sili. puni. 13.514>	Sidonium tibi rectorem. pudet urbis iniquae,
<sili. puni. 13.515>	Quod post haec decus hoc patriaque domoque carebit.
<sili. puni. 13.516>	Sic uates gressumque lacus uertebat ad atros.
<sili. puni. 13.517>	Tum iuuenis "quaecumque datur sors durior aeui,
<sili. puni. 13.518>	Obnitemur," ait "culpa modo pectora cessent.
<sili. puni. 13.519>	Sed te oro, quoniam uitae tibi causa labores
<sili. puni. 13.520>	Humanos iuuisse fuit, siste, inclita uirgo,
<sili. puni. 13.521>	Paulisper gressum et nobis manesque silentum
<sili. puni. 13.522>	Enumera Stygiaeque aperi formidinis aulam."
<sili. puni. 13.523>	Annuit illa quidem, sed "non optanda recludis
<sili. puni. 13.524>	Regna:" ait "hic tenebras habitant uolitantque per umbras
<sili. puni. 13.525>	Innumeri quondam populi. domus omnibus una.
<sili. puni. 13.526>	In medio uastum late se tendit inane;
<sili. puni. 13.527>	Huc quicquid terrae, quicquid freta et igneus aer
<sili. puni. 13.528>	Nutriuit primo mundi genitalis ab aeuo
<sili. puni. 13.529>	Mors communis agit; descendunt cuncta, capitque
<sili. puni. 13.530>	Campus iners quantum interiit restatque futurum.
<sili. puni. 13.531>	Cingunt regna decem portae. quarum una receptat
<sili. puni. 13.532>	Belligeros, dura Gradiui sorte creatos,
<sili. puni. 13.533>	Altera, qui leges posuere atque inclita iura
<sili. puni. 13.534>	Gentibus et primas fundarunt moenibus urbes.
<sili. puni. 13.535>	Tertia ruricolas, Cereris iustissima turba
<sili. puni. 13.536>	Quae uenit ad manes et fraudum illaesa ueneno.
<sili. puni. 13.537>	Exin, qui laetas artes uitaeque colendae
<sili. puni. 13.538>	Inuenere uiam nec dedignanda parenti
<sili. puni. 13.539>	Carmina fuderunt Phoebo, sua limina seruant.
<sili. puni. 13.540>	Proxima, quos uenti saeuaeque hausere procellae,
<sili. puni. 13.541>	Naufraga porta rapit; sic illam nomine dicunt.
<sili. puni. 13.542>	Finitima huic noxa grauido et peccasse fatenti
<sili. puni. 13.543>	Vasta patet populo. poenas Rhadamanthus in ipso
<sili. puni. 13.544>	Expetit introitu mortemque exercet inanem.
<sili. puni. 13.545>	Septima femineis reseratur porta cateruis,
<sili. puni. 13.546>	Vmentes ubi casta fouet Proserpina lucos.
<sili. puni. 13.547>	Infantum hinc gregibus uersasque ad funera taedas
<sili. puni. 13.548>	Passis uirginibus turbaeque in limine lucis
<sili. puni. 13.549>	Est iter exstinctae et uagitu ianua nota.
<sili. puni. 13.550>	Tum seducta loco et laxata lucida nocte
<sili. puni. 13.551>	Claustra nitent, quae secreti per limitis umbram
<sili. puni. 13.552>	Elysios ducunt campos. hic turba piorum,
<sili. puni. 13.553>	Nec Stygio in regno, caeli nec posta sub axe,
<sili. puni. 13.554>	Verum ultra Oceanum sacro contermina fonti
<sili. puni. 13.555>	Lethaeos potat latices, obliuia mentis.
<sili. puni. 13.556>	Extrema hinc auro fulgens iam lucis honorem
<sili. puni. 13.557>	Sentit et admoto splendet ceu sidere lunae.
<sili. puni. 13.558>	Hac animae caelum repetunt ac mille peractis
<sili. puni. 13.559>	Oblitae Ditem redeunt in corpora lustris.
<sili. puni. 13.560>	Has passim nigrum pandens Mors lurida rictum
<sili. puni. 13.561>	Itque reditque uias et portis omnibus errat.
<sili. puni. 13.562>	Tum iacet in spatium sine corpore pigra uorago
<sili. puni. 13.563>	Limosique lacus. large exundantibus urit
<sili. puni. 13.564>	Ripas saeuus aquis Phlegethon et turbine anhelo
<sili. puni. 13.565>	Flammarum resonans saxosa incendia torquet.
<sili. puni. 13.566>	Parte alia torrens Cocytos sanguinis atri
<sili. puni. 13.567>	Verticibus furit et spumanti gurgite fertur.
<sili. puni. 13.568>	At magnis semper diuis regique deorum
<sili. puni. 13.569>	Iurari dignata palus picis horrida riuo
<sili. puni. 13.570>	Fumiferum uoluit Styx inter sulphura limum.
<sili. puni. 13.571>	Tristior his Acheron sanie crassoque ueneno
<sili. puni. 13.572>	Aestuat et gelidam eructans cum murmure harenam
<sili. puni. 13.573>	Descendit nigra lentus per stagna palude.
<sili. puni. 13.574>	Hanc potat saniem non uno Cerberus ore,
<sili. puni. 13.575>	Haec et Tisiphones sunt pocula, et atra Megaera
<sili. puni. 13.576>	Hinc sitit, ac nullo rabies restinguitur haustu.
<sili. puni. 13.577>	Vltimus erumpit lacrimarum fontibus amnis
<sili. puni. 13.578>	Ante aulam atque aditus et inexorabile limen.
<sili. puni. 13.579>	Quanta cohors omni stabulante per atria monstro
<sili. puni. 13.580>	Excubat et manes permixto murmure terret!
<sili. puni. 13.581>	Luctus edax Maciesque, malis comes addita morbis,
<sili. puni. 13.582>	Et Maeror pastus fletu et sine sanguine Pallor
<sili. puni. 13.583>	Curaeque Insidiaeque atque hinc queribunda Senectus,
<sili. puni. 13.584>	Hinc angens utraque manu sua guttura Liuor
<sili. puni. 13.585>	Et, deforme malum ac sceleri procliuis, Egestas
<sili. puni. 13.586>	Errorque infido gressu et Discordia gaudens
<sili. puni. 13.587>	Permiscere fretum caelo. sedet ostia Ditis
<sili. puni. 13.588>	Centenis suetus Briareus recludere palmis
<sili. puni. 13.589>	Et Sphinx uirgineos rictus infecta cruore
<sili. puni. 13.590>	Scyllaque Centaurique truces umbraeque Gigantum.
<sili. puni. 13.591>	Cerberus hic ruptis peragrat cum Tartara uinclis,
<sili. puni. 13.592>	Non ipsa Allecto, non feta furore Megaera
<sili. puni. 13.593>	Audet adire ferum, dum fractus mille catenis
<sili. puni. 13.594>	Viperea latrans circumligat ilia cauda.
<sili. puni. 13.595>	Dextra uasta comas nemorosaque bracchia fundit
<sili. puni. 13.596>	Taxus Cocyti rigua frondosior unda.
<sili. puni. 13.597>	Hic dirae uolucres pastusque cadauere uultur
<sili. puni. 13.598>	Et multus bubo ac sparsis strix sanguine pennis
<sili. puni. 13.599>	Harpyiaeque fouent nidos atque omnibus haerent
<sili. puni. 13.600>	Condensae foliis; saeuit stridoribus arbor.
<sili. puni. 13.601>	Has inter formas coniunx Iunonis Auernae
<sili. puni. 13.602>	Suggestu residens cognoscit crimina regum.
<sili. puni. 13.603>	Stant uincti seroque piget sub iudice culpae.
<sili. puni. 13.604>	Circum errant Furiae Poenarumque omnis imago.
<sili. puni. 13.605>	Quam uellent numquam sceptris fulsisse superbis!
<sili. puni. 13.606>	Insultant duro imperio non digna nec aequa
<sili. puni. 13.607>	Ad superos passi manes, quaeque ante profari
<sili. puni. 13.608>	Non licitum uiuis, tandem permissa queruntur.
<sili. puni. 13.609>	Tunc alius saeuis religatur rupe catenis,
<sili. puni. 13.610>	Ast alius subigit saxum contra ardua montis,
<sili. puni. 13.611>	Vipereo domat hunc aeterna Megaera flagello.
<sili. puni. 13.612>	Talia letiferis restant patienda tyrannis.
<sili. puni. 13.613>	Sed te maternos tempus cognoscere uultus,
<sili. puni. 13.614>	Cuius prima uenit non tardis passibus umbra."
<sili. puni. 13.615>	Astabat fecunda Iouis Pomponia furto.
<sili. puni. 13.616>	Namque ubi cognouit Latio surgentia bella
<sili. puni. 13.617>	Poenorum Venus, insidias anteire laborans
<sili. puni. 13.618>	Iunonis fusa sensim per pectora patrem
<sili. puni. 13.619>	Implicuit flamma. quae ni prouisa fuissent,
<sili. puni. 13.620>	Sidonia Iliacas nunc uirgo accenderet aras.
<sili. puni. 13.621>	Ergo ubi gustatus cruor admonuitque Sibylla
<sili. puni. 13.622>	Et dedit alternos ambobus noscere uultus,
<sili. puni. 13.623>	Sic iuuenis prior: "o magni mihi numinis instar,
<sili. puni. 13.624>	Cara parens, quam, te ut nobis uidisse liceret,
<sili. puni. 13.625>	Optassem Stygias uel leto intrare tenebras.
<sili. puni. 13.626>	Quae sors nostra fuit, cui te cum prima subiret
<sili. puni. 13.627>	Eripuit sine honore dies et funere carpsit!"
<sili. puni. 13.628>	Excipit his mater: "nullos, o nate, labores
<sili. puni. 13.629>	Mors habuit nostra; aetherio dum pondere partu
<sili. puni. 13.630>	Exsoluor, miti dextra Cyllenia proles
<sili. puni. 13.631>	Imperio Iouis Elysias deduxit in oras
<sili. puni. 13.632>	Attribuitque pares sedes, ubi magna moratur
<sili. puni. 13.633>	Alcidae genetrix, ubi sacro munere Leda.
<sili. puni. 13.634>	Verum age, nate, tuos ortus, ne bella pauescas
<sili. puni. 13.635>	Vlla nec in caelum dubites te attollere factis,
<sili. puni. 13.636>	Quando aperire datur nobis, nunc denique disce.
<sili. puni. 13.637>	Sola die caperem medio cum forte petitos
<sili. puni. 13.638>	Ad requiem somnos, subitus mihi membra ligauit
<sili. puni. 13.639>	Amplexus, non ille meo ueniente marito
<sili. puni. 13.640>	Assuetus facilisque mihi. tum luce corusca,
<sili. puni. 13.641>	Implebat quamquam languentia lumina somnus,
<sili. puni. 13.642>	Vidi, crede, Iouem. nec me mutata fefellit
<sili. puni. 13.643>	Forma dei, quod squalentem conuersus in anguem
<sili. puni. 13.644>	Ingenti traxit curuata uolumina gyro.
<sili. puni. 13.645>	Sed mihi post partum non ultra ducere uitam
<sili. puni. 13.646>	Concessum. heu, quantum gemui, quod spiritus ante
<sili. puni. 13.647>	Haec tibi quam noscenda darem discessit in auras!"
<sili. puni. 13.648>	His alacer colla amplexu materna petebat,
<sili. puni. 13.649>	Vmbraque ter frustra per inane petita fefellit.
<sili. puni. 13.650>	Succedunt simulacra uirum concordia, patris
<sili. puni. 13.651>	Vnanimique simul patrui. ruit ipse per umbram
<sili. puni. 13.652>	Oscula uana petens iuuenis fumoque uolucri
<sili. puni. 13.653>	Et nebulis similes animas apprendere certat.
<sili. puni. 13.654>	"Quis te, care pater, quo stabant Itala regna,
<sili. puni. 13.655>	Exosus Latium deus abstulit? ei mihi! nam cur
<sili. puni. 13.656>	Vlla fuere adeo, quibus a te saeuus abessem,
<sili. puni. 13.657>	Momenta? opposito mutassem pectore mortem.
<sili. puni. 13.658>	Quantos funeribus uestris gens Itala passim
<sili. puni. 13.659>	Dat gemitus! tumulus uobis censente senatu
<sili. puni. 13.660>	Mauortis geminus surgit per gramina campo."
<sili. puni. 13.661>	Nec passi plura in medio sermone loquentis
<sili. puni. 13.662>	Sic adeo incipiunt; prior haec genitoris imago:
<sili. puni. 13.663>	"Ipsa quidem uirtus sibimet pulcherrima merces;
<sili. puni. 13.664>	Dulce tamen uenit ad manes, cum gratia uitae
<sili. puni. 13.665>	Durat apud superos, nec edunt obliuia laudem.
<sili. puni. 13.666>	Verum age, fare, decus nostrum, te quanta fatiget
<sili. puni. 13.667>	Militia. heu, quotiens intrat mea pectora terror,
<sili. puni. 13.668>	Cum repeto, quam saeuus eas, ubi magna pericla
<sili. puni. 13.669>	Contingunt tibi! per nostri, fortissime, leti
<sili. puni. 13.670>	Obtestor causas, Martis moderare furori.
<sili. puni. 13.671>	Sat tibi sint documenta domus! octaua terebat
<sili. puni. 13.672>	Arentem culmis messem crepitantibus aestas,
<sili. puni. 13.673>	Ex quo cuncta mihi calcata meoque subibat
<sili. puni. 13.674>	Germano †deuexa† iugum Tartessia tellus.
<sili. puni. 13.675>	Nos miserae muros et tecta renata Sagunto,
<sili. puni. 13.676>	Nos dedimus Baetem nullo potare sub hoste,
<sili. puni. 13.677>	Nobis indomitus conuertit terque quaterque
<sili. puni. 13.678>	Germanus terga Hannibalis. pro barbara numquam
<sili. puni. 13.679>	Impolluta fides! peterem cum uictor adesum
<sili. puni. 13.680>	Cladibus Hasdrubalem, subito uenale, cohortes
<sili. puni. 13.681>	Hispanae, uulgus, Libyci quas fecerat auri
<sili. puni. 13.682>	Hasdrubal, abrupto liquerunt agmine signa.
<sili. puni. 13.683>	Tunc hostis socio desertos milite multum
<sili. puni. 13.684>	Ditior ipse uiris spisso circumdedit orbe.
<sili. puni. 13.685>	Non segnis nobis nec inultis, nate, peracta est
<sili. puni. 13.686>	Illa suprema dies, et laude inclusimus aeuum."
<sili. puni. 13.687>	Excipit inde suos frater coniungere casus:
<sili. puni. 13.688>	"Excelsae turris post ultima rebus in artis
<sili. puni. 13.689>	Subsidium optaram supremaque bella ciebam.
<sili. puni. 13.690>	Fumantes taedas ac lata incendia passim
<sili. puni. 13.691>	Et mille iniecere faces. nil nomine leti
<sili. puni. 13.692>	De superis queror; haud paruo data membra sepulcro
<sili. puni. 13.693>	Nostra cremauerunt in morte haerentibus armis.
<sili. puni. 13.694>	Sed me luctus habet, geminae ne clade ruinae
<sili. puni. 13.695>	Cesserit affusis oppressa Hispania Poenis."
<sili. puni. 13.696>	Contra quae iuuenis turbato fletibus ore:
<sili. puni. 13.697>	"Di, quaeso, ut merita est, dignas pro talibus ausis
<sili. puni. 13.698>	Carthago expendat poenas. sed continet acres
<sili. puni. 13.699>	Pyrenes populos qui uestro Marte probatus
<sili. puni. 13.700>	Excepit fessos et notis Marcius armis
<sili. puni. 13.701>	Successit bello. fusos quoque fama ferebat
<sili. puni. 13.702>	Victores acie atque exacta piacula caedis."
<sili. puni. 13.703>	His laeti rediere duces loca amoena piorum,
<sili. puni. 13.704>	Prosequiturque oculis puer adueneratus euntes.
<sili. puni. 13.705>	Iamque aderat multa uix agnoscendus in umbra
<sili. puni. 13.706>	Paulus et epoto fundebat sanguine uerba:
<sili. puni. 13.707>	"Lux Italum, cuius spectaui Martia facta
<sili. puni. 13.708>	Multum uno maiora uiro, descendere nocti
<sili. puni. 13.709>	Atque habitanda semel subigit quis uisere regna?"
<sili. puni. 13.710>	Cui contra tales effundit Scipio uoces:
<sili. puni. 13.711>	"Armipotens ductor, quam sunt tua fata per urbem
<sili. puni. 13.712>	Lamentata diu! quam paene ruentia tecum
<sili. puni. 13.713>	Traxisti ad Stygias Oenotria tecta tenebras!
<sili. puni. 13.714>	Tum tibi defuncto tumulum Sidonius hostis
<sili. puni. 13.715>	Constituit laudemque tuo quaesiuit honore."
<sili. puni. 13.716>	Dumque audit lacrimans hostilia funera Paulus
<sili. puni. 13.717>	Ante oculos iam Flaminius, iam Gracchus et aegro
<sili. puni. 13.718>	Absumptus Cannis stabat Seruilius ore.
<sili. puni. 13.719>	Appellare uiros erat ardor et addere uerba,
<sili. puni. 13.720>	Sed raptabat amor priscos cognoscere manes.
<sili. puni. 13.721>	Nunc meritum saeua Brutum immortale securi
<sili. puni. 13.722>	Nomen, nunc superos aequantem laude Camillum,
<sili. puni. 13.723>	Nunc auro Curium non umquam cernit amicum.
<sili. puni. 13.724>	Ora Sibylla docet uenientum et nomina pandit:
<sili. puni. 13.725>	"Hic fraudes pacis Pyrrhumque a limine portae
<sili. puni. 13.726>	Deiecit uisus orbus, tulit ille ruentem
<sili. puni. 13.727>	Thybridis in ripas regem solusque reuulso
<sili. puni. 13.728>	Pone ferox ponte exclusit redeuntia regna.
<sili. puni. 13.729>	Si tibi dulce uirum, primo qui foedera bello
<sili. puni. 13.730>	Phoenicum pepigit, uidisse: hic inclitus ille
<sili. puni. 13.731>	Aequoreis uictor cum classe Lutatius aruis.
<sili. puni. 13.732>	Si studium et saeuam cognoscere Hamilcaris umbram:
<sili. puni. 13.733>	Illa est (cerne procul) cui frons nec morte remissa
<sili. puni. 13.734>	Irarum seruat rabiem. si iungere cordi est
<sili. puni. 13.735>	Colloquium, sine gustato det sanguine uocem."
<sili. puni. 13.736>	Atque ubi permissum et sitiens se impleuit imago,
<sili. puni. 13.737>	Sic prior increpitat non mitis Scipio uultu:
<sili. puni. 13.738>	"Taliane, o fraudum genitor, sunt foedera uobis?
<sili. puni. 13.739>	Aut haec Sicania pepigisti captus in ora?
<sili. puni. 13.740>	Bella tuus toto natus contra omnia pacta
<sili. puni. 13.741>	Exercet Latio et perruptis molibus Alpes
<sili. puni. 13.742>	Eluctatus adest, feruet gens Itala Marte
<sili. puni. 13.743>	Barbarico, et refluunt obstructi stragibus amnes."
<sili. puni. 13.744>	Post quae Poenus ait: "decimum modo coeperat annum
<sili. puni. 13.745>	Excessisse puer, nostro cum bella Latinis
<sili. puni. 13.746>	Concepit iussu, licitum nec fallere diuos
<sili. puni. 13.747>	Iuratos patri. quod si Laurentia uastat
<sili. puni. 13.748>	Nunc igni regna et Phrygias res uertere temptat,
<sili. puni. 13.749>	O pietas, o sancta fides, o uera propago!
<sili. puni. 13.750>	Atque utinam amissum reparet decus!" inde citato
<sili. puni. 13.751>	Celsus abit gressu, maiorque recessit imago.
<sili. puni. 13.752>	Exin designat uates, qui iura sub armis
<sili. puni. 13.753>	Poscenti dederint populo primique petitas
<sili. puni. 13.754>	Miscuerint Italis Piraeo litore leges.
<sili. puni. 13.755>	Laetatur spectatque uirum insatiabilis ora
<sili. puni. 13.756>	Scipio et appellet cunctos, ni magna sacerdos
<sili. puni. 13.757>	Admoneat turbae innumerae: "quot milia toto
<sili. puni. 13.758>	Credis in orbe, puer, lustras dum singula uisu,
<sili. puni. 13.759>	Descendisse Erebo? nullo non tempore abundans
<sili. puni. 13.760>	Vmbrarum huc agitur torrens, uectatque capaci
<sili. puni. 13.761>	Agmina mole Charon et sufficit improba puppis."
<sili. puni. 13.762>	Post haec ostendens iuuenem sic uirgo profatur:
<sili. puni. 13.763>	"Hic ille est, tellure uagus qui uictor in omni
<sili. puni. 13.764>	Cursu signa tulit, cui peruia Bactra Dahaeque,
<sili. puni. 13.765>	Qui Gangen bibit et Pellaeo ponte Niphaten
<sili. puni. 13.766>	Astrinxit, cui stant sacro sua moenia Nilo."
<sili. puni. 13.767>	Incipit Aeneades: "Libyci certissima proles
<sili. puni. 13.768>	Hammonis, quando exsuperat tua gloria cunctos
<sili. puni. 13.769>	Indubitata duces similique cupidine rerum
<sili. puni. 13.770>	Pectora nostra calent, quae te uia, fare, superbum
<sili. puni. 13.771>	Ad decus et summas laudum perduxerit arces."
<sili. puni. 13.772>	Ille sub haec: "turpis lenti sollertia Martis.
<sili. puni. 13.773>	Audendo bella expedias. pigra extulit astris
<sili. puni. 13.774>	Haud umquam sese uirtus. tu magna gerendi
<sili. puni. 13.775>	Praecipita tempus. mors atra impendet agenti."
<sili. puni. 13.776>	Haec effatus abit. Croesi mox aduolat umbra,
<sili. puni. 13.777>	Diues apud superos, sed mors aequarat egenis.
<sili. puni. 13.778>	Atque hic Elysio tendentem limite cernens
<sili. puni. 13.779>	Effigiem iuuenis, caste cui uitta ligabat
<sili. puni. 13.780>	Purpurea effusos per colla nitentia crines:
<sili. puni. 13.781>	"Dic," ait "hic quinam, uirgo? nam luce refulget
<sili. puni. 13.782>	Praecipua frons sacra uiro, multaeque sequuntur
<sili. puni. 13.783>	Mirantes animae et laeto clamore frequentant.
<sili. puni. 13.784>	Qui uultus! quem, si Stygia non esset in umbra,
<sili. puni. 13.785>	Dixissem facile esse deum." "non falleris;" inquit
<sili. puni. 13.786>	Docta comes Triuiae "meruit deus esse uideri,
<sili. puni. 13.787>	Et fuit in tanto non paruum pectore numen.
<sili. puni. 13.788>	Carmine complexus terram, mare, sidera, manes
<sili. puni. 13.789>	Et cantu Musas et Phoebum aequauit honore.
<sili. puni. 13.790>	Atque haec cuncta, prius quam cerneret, ordine terris
<sili. puni. 13.791>	Prodidit ac uestram tulit usque ad sidera Troiam."
<sili. puni. 13.792>	Scipio perlustrans oculis laetantibus umbram
<sili. puni. 13.793>	"Si nunc fata darent, ut Romula facta per orbem
<sili. puni. 13.794>	Hic caneret uates, quanto maiora futuros
<sili. puni. 13.795>	Facta eadem intrarent hoc" inquit "teste nepotes!
<sili. puni. 13.796>	Felix Aeacide, cui tali contigit ore
<sili. puni. 13.797>	Gentibus ostendi! creuit tua carmine uirtus."
<sili. puni. 13.798>	Sed, quae tanta adeo gratantum turba, requirens,
<sili. puni. 13.799>	Heroum effigies maioresque accipit umbras
<sili. puni. 13.800>	Ire uiro. stupet Aeacide, stupet Hectore magno
<sili. puni. 13.801>	Aiacisque gradum uenerandaque Nestoris ora
<sili. puni. 13.802>	Miratur, geminos aspectat laetus Atridas
<sili. puni. 13.803>	Iamque Ithacum corde aequantem Peleia facta.
<sili. puni. 13.804>	Victuram hinc cernit Ledaei Castoris umbram;
<sili. puni. 13.805>	Alternam lucem peragebat in aethere Pollux.
<sili. puni. 13.806>	Sed subito uultus monstrata Lauinia traxit.
<sili. puni. 13.807>	Nam uirgo admonuit tempus cognoscere manes
<sili. puni. 13.808>	Femineos, ne cunctantem lux alma uocaret.
<sili. puni. 13.809>	"Felix haec" inquit "Veneris nurus ordine longo
<sili. puni. 13.810>	Troiugenas iunxit sociata prole Latinis.
<sili. puni. 13.811>	Vis et Martigenae thalamos spectare Quirini?
<sili. puni. 13.812>	Hersiliam cerne; hirsutos cum sperneret olim
<sili. puni. 13.813>	Gens uicina procos, pastori rapta marito
<sili. puni. 13.814>	Intrauitque casae culmique e stramine fultum
<sili. puni. 13.815>	Pressit laeta torum et soceros reuocauit ab armis.
<sili. puni. 13.816>	Aspice Carmentis gressus. Euandria mater
<sili. puni. 13.817>	Haec fuit et nostros tetigit praesaga labores.
<sili. puni. 13.818>	Vis et, quos Tanaquil uultus gerat? haec quoque castae
<sili. puni. 13.819>	Augurio ualuit mentis uenturaque dixit
<sili. puni. 13.820>	Regna uiro et dextros agnouit in alite diuos.
<sili. puni. 13.821>	Ecce pudicitiae Latium decus, inclita leti
<sili. puni. 13.822>	Fert frontem atque oculos terrae Lucretia fixos.
<sili. puni. 13.823>	Non datur, heu, tibi, Roma (nec est, quod malle deceret)
<sili. puni. 13.824>	Hanc laudem retinere diu. Verginia iuxta,
<sili. puni. 13.825>	Cerne, cruentato uulnus sub pectore seruat,
<sili. puni. 13.826>	Tristia defensi ferro monumenta pudoris,
<sili. puni. 13.827>	Et patriam laudat miserando in uulnere dextram.
<sili. puni. 13.828>	Illa est, quae Thybrim, quae fregit Lydia bella,
<sili. puni. 13.829>	Nondum passa marem, quales optabit habere
<sili. puni. 13.830>	Quondam Roma uiros, contemptrix Cloelia sexus"
<sili. puni. 13.831>	Cum subito aspectu turbatus Scipio poscit,
<sili. puni. 13.832>	Quae poenae causa et qui sint in crimine manes.
<sili. puni. 13.833>	Tum uirgo: "patrios fregit quae curribus artus
<sili. puni. 13.834>	Et stetit adductis super ora trementia frenis,
<sili. puni. 13.835>	Tullia non ullos satis exhaustura labores
<sili. puni. 13.836>	Ardenti Phlegethonte natat; fornacibus atris
<sili. puni. 13.837>	Fons rapidus furit atque ustas sub gurgite cautes
<sili. puni. 13.838>	Egerit et scopulis pulsat flagrantibus ora.
<sili. puni. 13.839>	Illa autem, quae tondetur praecordia rostro
<sili. puni. 13.840>	Alitis (en quantum resonat plangentibus alis
<sili. puni. 13.841>	Armiger ad pastus rediens Iouis!) hostibus arcem
<sili. puni. 13.842>	Virgo, immane nefas, adamato prodidit auro
<sili. puni. 13.843>	Tarpeia et pactis reserauit claustra Sabinis.
<sili. puni. 13.844>	Iuxta (nonne uides? neque enim leuiora domantur
<sili. puni. 13.845>	Delicta) illatrat ieiunis faucibus Orthus,
<sili. puni. 13.846>	Armenti quondam custos immanis Hiberi,
<sili. puni. 13.847>	Et morsu petit et polluto euiscerat ungue.
<sili. puni. 13.848>	Nec par poena tamen sceleri; sacraria Vestae
<sili. puni. 13.849>	Polluit exuta sibi uirginitate sacerdos.
<sili. puni. 13.850>	Sed satis haec uidisse, satis." Mox deinde: "†uidentem†
<sili. puni. 13.851>	Nunc animas tibi, quae potant obliuia, paucas
<sili. puni. 13.852>	In fine enumerasse paro et remeare tenebris.
<sili. puni. 13.853>	Hic Marius; nec multa dies iam restat ituro
<sili. puni. 13.854>	Aetheriam in lucem; ueniet tibi origine parua
<sili. puni. 13.855>	In longum imperium consul. nec Sulla morari
<sili. puni. 13.856>	Iussa potest, aut amne diu potare soporo.
<sili. puni. 13.857>	Lux uocat et nulli diuum mutabile fatum.
<sili. puni. 13.858>	Imperium hic primus rapiet, sed gloria culpae,
<sili. puni. 13.859>	Quod reddet solus, nec tanto in nomine quisquam
<sili. puni. 13.860>	Exsistet, Sullae qui se uelit esse secundum.
<sili. puni. 13.861>	Ille, hirta cui surrigitur coma fronte, decorum
<sili. puni. 13.862>	Et gratum terris Magnus caput. ille, deum gens,
<sili. puni. 13.863>	Stelligerum attollens apicem Troianus Iulo
<sili. puni. 13.864>	Caesar auo. quantas moles, cum sede reclusa
<sili. puni. 13.865>	Hac tandem erumpent, terraque marique mouebunt!
<sili. puni. 13.866>	Heu miseri, quotiens toto pugnabitur orbe!
<sili. puni. 13.867>	Nec leuiora lues quam uictus crimina, uictor."
<sili. puni. 13.868>	Tum iuuenis lacrimans: "restare haec ordine duro
<sili. puni. 13.869>	Lamentor rebus Latiis. sed luce remota
<sili. puni. 13.870>	Si nulla est uenia et merito mors ipsa laborat,
<sili. puni. 13.871>	Perfidiae Poenus quibus aut Phlegethontis in undis
<sili. puni. 13.872>	Exuret ductor scelus, aut quae digna renatos
<sili. puni. 13.873>	Ales in aeternum laniabit morsibus artus?"
<sili. puni. 13.874>	"Ne metue!" exclamat uates. "non uita sequetur
<sili. puni. 13.875>	Inuiolata uirum; patria non ossa quiescent.
<sili. puni. 13.876>	Namque ubi fractus opum magnae certamine pugnae
<sili. puni. 13.877>	Pertulerit uinci turpemque orare salutem,
<sili. puni. 13.878>	Rursus bella uolet Macetum instaurare sub armis,
<sili. puni. 13.879>	Damnatusque doli, desertis coniuge fida
<sili. puni. 13.880>	Et dulci nato linquet Carthaginis arces
<sili. puni. 13.881>	Atque una profugus lustrabit caerula puppe.
<sili. puni. 13.882>	Hinc Cilicis Tauri saxosa cacumina uiset.
<sili. puni. 13.883>	Pro! quanto leuius mortalibus aegra subire
<sili. puni. 13.884>	Seruitia atque hiemes aestusque fugamque fretumque
<sili. puni. 13.885>	Atque famem quam posse mori! post Itala bella
<sili. puni. 13.886>	Assyrio famulus regi falsusque cupiti
<sili. puni. 13.887>	Ausoniae motus dubio petet aequora uelo,
<sili. puni. 13.888>	Donec Prusiacas delatus segniter oras
<sili. puni. 13.889>	Altera seruitia imbelli patietur in aeuo
<sili. puni. 13.890>	Et latebram munus regni. perstantibus inde
<sili. puni. 13.891>	Aeneadis reddique sibi poscentibus hostem
<sili. puni. 13.892>	Pocula furtiuo rapiet properata ueneno
<sili. puni. 13.893>	Ac tandem terras longa formidine soluet."
<sili. puni. 13.894>	Haec uates, Erebique cauis se rettulit umbris.
<sili. puni. 13.895>	Tum laetus socios iuuenis portumque reuisit.
<sili. puni. 14.1>	Flectite nunc uestros, Heliconis numina, cantus
<sili. puni. 14.2>	Ortygiae pelagus Siculique ad litoris urbes.
<sili. puni. 14.3>	Muneris hic uestri labor est modo Daunia regna
<sili. puni. 14.4>	Aeneadum, modo Sicanios accedere portus,
<sili. puni. 14.5>	Aut Macetum lustrare domos et Achaica rura
<sili. puni. 14.6>	Aut uaga Sardoo uestigia tingere fluctu
<sili. puni. 14.7>	Vel Tyriae quondam regnata mapalia genti
<sili. puni. 14.8>	Extremumue diem et terrarum inuisere metas.
<sili. puni. 14.9>	Sic poscit sparsis Mauors agitatus in oris.
<sili. puni. 14.10>	Ergo age, qua litui, qua ducunt bella, sequamur.
<sili. puni. 14.11>	Ausoniae pars magna iacet Trinacria tellus,
<sili. puni. 14.12>	Vt semel expugnante Noto et uastantibus undis
<sili. puni. 14.13>	Accepit freta, caeruleo propulsa tridente.
<sili. puni. 14.14>	Namque per occultum caeca ui turbinis olim
<sili. puni. 14.15>	Impactum pelagus laceratae uiscera terrae
<sili. puni. 14.16>	Discidit et medio perrumpens arua profundo
<sili. puni. 14.17>	Cum populis pariter conuulsis transtulit urbes.
<sili. puni. 14.18>	Ex illo seruans rapidus diuortia Nereus
<sili. puni. 14.19>	Saeuo diuiduos coniungi pernegat aestu.
<sili. puni. 14.20>	Sed spatium, quod dissociat consortia terrae,
<sili. puni. 14.21>	Latratus fama est (sic arta interuenit unda)
<sili. puni. 14.22>	Et matutinos uolucrum tramittere cantus.
<sili. puni. 14.23>	Multa solo uirtus: iam reddere faenus aratris,
<sili. puni. 14.24>	Iam montes umbrare olea, dare nomina Baccho
<sili. puni. 14.25>	Cornipedemque citum lituis generasse ferendis,
<sili. puni. 14.26>	Nectare Cecropias Hyblaeo accedere ceras.
<sili. puni. 14.27>	Hic et Paeonios arcano sulphure fontes,
<sili. puni. 14.28>	Hic Phoebo digna et Musis uenerabere uatum
<sili. puni. 14.29>	Ora excellentum, sacras qui carmine siluas
<sili. puni. 14.30>	Quique Syracosia resonant Helicona camena.
<sili. puni. 14.31>	Promptae gens linguae, ast eadem, cum bella cieret,
<sili. puni. 14.32>	Portus aequoreis sueta insignire tropaeis.
<sili. puni. 14.33>	Post dirum Antiphatae sceptrum et Cyclopia regna
<sili. puni. 14.34>	Vomere uerterunt primum noua rura Sicano-
<sili. puni. 14.35>	Pyrene misit populos, qui nomen ab amne
<sili. puni. 14.36>	Ascitum patrio terrae imposuere uacanti.
<sili. puni. 14.37>	Mox Ligurum pubes Siculo ductore nouauit
<sili. puni. 14.38>	Possessis bello mutata uocabula regnis.
<sili. puni. 14.39>	Nec Cres dedecori fuit accola. duxerat actos
<sili. puni. 14.40>	Moenibus e centum non fausta ad proelia Minos
<sili. puni. 14.41>	Daedaleam repetens poenam. qui fraude nefanda
<sili. puni. 14.42>	Postquam perpetuas iudex concessit ad umbras
<sili. puni. 14.43>	Cocalidum insidiis, fesso Minoia turba
<sili. puni. 14.44>	Bellandi studio Siculis subsedit in oris.
<sili. puni. 14.45>	Miscuerunt Phrygiam prolem Troianus Acestes
<sili. puni. 14.46>	Troianusque Helymus, structis qui pube secuta
<sili. puni. 14.47>	In longum ex sese donarunt nomina muris.
<sili. puni. 14.48>	Nec Zanclaea gerunt obscuram moenia famam,
<sili. puni. 14.49>	Dextera quam tribuit posito Saturnia telo.
<sili. puni. 14.50>	Sed decus Hennaeis haud ullum pulchrius oris,
<sili. puni. 14.51>	Quam quae Sisyphio fundauit nomen ab Isthmo
<sili. puni. 14.52>	Et multum ante alias Ephyraeis fulget alumnis.
<sili. puni. 14.53>	Hic Arethusa suum piscoso fonte receptat
<sili. puni. 14.54>	Alpheon sacrae portantem signa coronae.
<sili. puni. 14.55>	At non aequus amat Trinacria Mulciber antra.
<sili. puni. 14.56>	Nam Lipare uastis subter depasta caminis
<sili. puni. 14.57>	Sulphureum uomit exeso de uertice fumum.
<sili. puni. 14.58>	Ast Aetna eructat tremefactis cautibus ignis
<sili. puni. 14.59>	Inclusi gemitus pelagique imitata furorem
<sili. puni. 14.60>	Murmure per caecos tonat irrequieta fragores
<sili. puni. 14.61>	Nocte dieque simul. fonte e Phlegethontis ut atro
<sili. puni. 14.62>	Flammarum exundat torrens piceaque procella
<sili. puni. 14.63>	Semiambusta rotat liquefactis saxa cauernis.
<sili. puni. 14.64>	Sed quamquam largo flammarum exaestuet intus
<sili. puni. 14.65>	Turbine et assidue subnascens profluat ignis,
<sili. puni. 14.66>	Summo cana iugo cohibet, mirabile dictu,
<sili. puni. 14.67>	Vicinam flammis glaciem, aeternoque rigore
<sili. puni. 14.68>	Ardentes horrent scopuli; stat uertice celsi
<sili. puni. 14.69>	Collis hiems, calidamque niuem tegit atra fauilla.
<sili. puni. 14.70>	Quid referam Aeolio regnatas nomine terras
<sili. puni. 14.71>	Ventorumque domos atque addita claustra procellis?
<sili. puni. 14.72>	Hic uersi penitus Pelopea ad regna Pachyni
<sili. puni. 14.73>	Pulsata Ionio respondent saxa profundo.
<sili. puni. 14.74>	Hic contra Libyamque situm Caurosque furentes
<sili. puni. 14.75>	Cernit deuexas Lilybaeon nobile chelas.
<sili. puni. 14.76>	At qua diuersi lateris frons tertia terrae
<sili. puni. 14.77>	Vergit in Italiam prolato ad litora dorso,
<sili. puni. 14.78>	Celsus harenosa tollit se mole Pelorus.
<sili. puni. 14.79>	His longo mitis placide dominator in aeuo
<sili. puni. 14.80>	Praefuerat terris Hieron, tractare sereno
<sili. puni. 14.81>	Imperio uulgum pollens et pectora nullo
<sili. puni. 14.82>	Parentum exagitare metu pactamque per aras
<sili. puni. 14.83>	Haud facilis temerare fidem socialia iura
<sili. puni. 14.84>	Ausoniis multos seruarat casta per annos.
<sili. puni. 14.85>	Verum ubi fata uirum fragili soluere senecta,
<sili. puni. 14.86>	Primaeuo cessit sceptrum exitiale nepoti,
<sili. puni. 14.87>	Et placida indomitos accepit regia mores.
<sili. puni. 14.88>	Namque bis octonis nondum rex praeditus annis
<sili. puni. 14.89>	Caligare alto in solio nec pondera regni
<sili. puni. 14.90>	Posse pati et nimium fluxis confidere rebus.
<sili. puni. 14.91>	Iamque breui nullum delicta tuentibus armis
<sili. puni. 14.92>	Fas notum ignotumque nefas. uilissima regi
<sili. puni. 14.93>	Cura pudor. tam praecipiti materna furori
<sili. puni. 14.94>	Pyrrhus origo dabat stimulos proauique superbum
<sili. puni. 14.95>	Aeacidae genus atque aeternus carmine Achilles.
<sili. puni. 14.96>	Ergo ardor subitus Poenorum incepta fouendi,
<sili. puni. 14.97>	Nec sceleri mora. iam iungit noua foedera pacto,
<sili. puni. 14.98>	Cederet ut Siculis uictor Sidonius oris.
<sili. puni. 14.99>	Sed stabant Poenae, tumulumque negabat Erinys,
<sili. puni. 14.100>	Qua modo pactus erat socium non cernere terra.
<sili. puni. 14.101>	Saeuos namque pati fastus iuuenemque cruento
<sili. puni. 14.102>	Flagrantem luxu et miscentem turpia diris
<sili. puni. 14.103>	Haud ultra faciles, quos ira metusque coquebat,
<sili. puni. 14.104>	Iurati obtruncant. nec iam modus ensibus: addunt
<sili. puni. 14.105>	Femineam caedem atque insontum rapta sororum
<sili. puni. 14.106>	Corpora prosternunt ferro. noua saeuit in armis
<sili. puni. 14.107>	Libertas iactatque iugum. pars Punica castra,
<sili. puni. 14.108>	Pars Italos et nota uolunt, nec turba furentum
<sili. puni. 14.109>	Defit, quae neutro sociari foedere malit.
<sili. puni. 14.110>	Tali Trinacriae motu rebusque Sicanis
<sili. puni. 14.111>	Exitio regis trepidis sublimis honore
<sili. puni. 14.112>	(Tertia nam Latios renouarat purpura fasces)
<sili. puni. 14.113>	Marcellus classem Zanclaeis appulit oris.
<sili. puni. 14.114>	Atque ubi cuncta uiro caedesque exposta tyranni
<sili. puni. 14.115>	Ambiguaeque hominum mentes, Carthaginis arma
<sili. puni. 14.116>	Quos teneant et quanta locos, quod uulgus amicum
<sili. puni. 14.117>	Duret Troiugenis, quantos Arethusa tumores
<sili. puni. 14.118>	Concipiat perstetque suas non pandere portas,
<sili. puni. 14.119>	Incumbit bello ac totam per proxima raptim
<sili. puni. 14.120>	Armorum effundit flammato pectore pestem.
<sili. puni. 14.121>	Non aliter Boreas, Rhodopes a uertice praeceps
<sili. puni. 14.122>	Cum sese immisit decimoque uolumine pontum
<sili. puni. 14.123>	Expulit in terras, sequitur cum murmure molem
<sili. puni. 14.124>	Eiecti maris et stridentibus affremit alis.
<sili. puni. 14.125>	Prima Leontinos uastarunt proelia campos,
<sili. puni. 14.126>	Regnatam diro quondam Laestrygone terram.
<sili. puni. 14.127>	Instabat ductor, cui tarde uincere Graias
<sili. puni. 14.128>	Par erat ac uinci turmas. ruit aequore toto
<sili. puni. 14.129>	(Femineum credas maribus concurrere uulgum)
<sili. puni. 14.130>	Et Cereri placitos fecundat sanguine campos.
<sili. puni. 14.131>	Sternuntur passim, pedibusque euadere letum
<sili. puni. 14.132>	Eripuit rapidus Mauors. nam ut cuique salutem
<sili. puni. 14.133>	Promisit fuga, praeueniens dux occupat ense.
<sili. puni. 14.134>	"Ite, gregem metite imbellem ac succidite ferro!"
<sili. puni. 14.135>	Clamat cunctantes urgens umbone cateruas.
<sili. puni. 14.136>	"Pigro luctandi studio certamen in umbra
<sili. puni. 14.137>	Molle pati docta et gaudens splendescere oliuo
<sili. puni. 14.138>	Stat, mediocre decus uincentum, ignaua iuuentus.
<sili. puni. 14.139>	Haec laus sola datur, si uiso uincitis hoste."
<sili. puni. 14.140>	Ingruit audito ductore exercitus omnis,
<sili. puni. 14.141>	Solaque, quod superest, secum certamina norunt,
<sili. puni. 14.142>	Quis dextra antistet spoliisque excellat opimis.
<sili. puni. 14.143>	Euboici non per scopulos illisa Caphareo
<sili. puni. 14.144>	Euripi magis unda furit, pontumue sonantem
<sili. puni. 14.145>	Eicit angusto uiolentius ore Propontis,
<sili. puni. 14.146>	Nec feruet maiore fretum rapiturque tumultu,
<sili. puni. 14.147>	Quod ferit Herculeas extremo sole columnas.
<sili. puni. 14.148>	Mite tamen dextrae decus inter proelia tanta
<sili. puni. 14.149>	Enituit fama. miles Tyrrhenus (Asilo
<sili. puni. 14.150>	Nomen erat) captus quondam ad Thrasymenna fluenta,
<sili. puni. 14.151>	Seruitium facile et dominantis mollia iussa
<sili. puni. 14.152>	Expertus Beryae patrias remearat ad oras
<sili. puni. 14.153>	Sponte fauentis eri repetitisque impiger armis
<sili. puni. 14.154>	Tum ueteres Siculo casus Mauorte piabat.
<sili. puni. 14.155>	Atque is, dum medios inter fera proelia miscet,
<sili. puni. 14.156>	Illatus Beryae, cui pacta ad regia misso
<sili. puni. 14.157>	Poenorum a populis sociataque bella gerenti
<sili. puni. 14.158>	Aerato cassis munimine clauserat ora,
<sili. puni. 14.159>	Inuadit ferro iuuenem trepideque ferentem
<sili. puni. 14.160>	Instabiles retro gressus prosternit harena.
<sili. puni. 14.161>	At miser audita uictoris uoce trementem
<sili. puni. 14.162>	Cunctantemque animam Stygia ceu sede reducens
<sili. puni. 14.163>	Cassidis a mento malefidae uincula rumpit
<sili. puni. 14.164>	Iungebatque preces atque addere uerba parabat.
<sili. puni. 14.165>	Sed subito aspectu et noto conterritus ore
<sili. puni. 14.166>	Tyrrhenus ferrumque manu reuocauit et ultro
<sili. puni. 14.167>	Talia cum gemitu lacrimis effudit obortis:
<sili. puni. 14.168>	"Ne, quaeso, supplex lucem dubiusque precare.
<sili. puni. 14.169>	Fas hostem seruare mihi. multo optimus ille
<sili. puni. 14.170>	Militiae, cui postremum est primumque tueri
<sili. puni. 14.171>	Inter bella fidem. tu letum euadere nobis
<sili. puni. 14.172>	Das prior et seruas nondum seruatus ab hoste.
<sili. puni. 14.173>	Haud equidem indignum memet, quae tristia uidi,
<sili. puni. 14.174>	Abnuerim dignumque iterum in peiora reuolui,
<sili. puni. 14.175>	Si tibi per medios ignes mediosque per enses
<sili. puni. 14.176>	Non dederit mea dextra uiam." Sic fatur et ultro
<sili. puni. 14.177>	Attollit uitaque exaequat munera uitae.
<sili. puni. 14.178>	At compos Sicula primum certaminis ora
<sili. puni. 14.179>	Coepti Marcellus uictricia signa quieto
<sili. puni. 14.180>	Agmine progrediens Ephyraea ad moenia uertit.
<sili. puni. 14.181>	Inde Syracosias castris circumdedit arces.
<sili. puni. 14.182>	Sed ferri languebat amor. sedare monendo
<sili. puni. 14.183>	Pectora caeca uirum atque iras euellere auebat.
<sili. puni. 14.184>	Nec, renuant si forte sibi et si mitia malle
<sili. puni. 14.185>	Credant esse metum, †laxis seruatur omissa†
<sili. puni. 14.186>	Obsidio claustris. quin contra intentior ipse
<sili. puni. 14.187>	Inuigilat cautis fronte imperterritus armis
<sili. puni. 14.188>	Et struit arcana necopina pericula cura.
<sili. puni. 14.189>	Haud secus Eridani stagnis ripaue Caystri
<sili. puni. 14.190>	Innatat albus olor pronoque immobile corpus
<sili. puni. 14.191>	Dat fluuio et pedibus tacitas eremigat undas.
<sili. puni. 14.192>	Interea, dum incerta labat sententia clausis,
<sili. puni. 14.193>	Exciti populi atque urbes socia arma ferebant:
<sili. puni. 14.194>	Incumbens Messena freto minimumque reuulsa
<sili. puni. 14.195>	Discreta Italia atque Osco memorabilis ortu;
<sili. puni. 14.196>	Tum Catane, nimium ardenti uicina Typhoeo
<sili. puni. 14.197>	Et generasse pios quondam celeberrima fratres,
<sili. puni. 14.198>	Et cui non licitum fatis Camarina moueri.
<sili. puni. 14.199>	Tum quae nectareis uocat ad certamen Hymetton
<sili. puni. 14.200>	Audax Hybla fauis, palmaque arbusta Selinus
<sili. puni. 14.201>	Et, iusti quondam portus, nunc litore solo
<sili. puni. 14.202>	Subsidium infidum fugientibus aequora, Mylae.
<sili. puni. 14.203>	Necnon altus Eryx, necnon e uertice celso
<sili. puni. 14.204>	Centuripae largoque uirens Entella Lyaeo,
<sili. puni. 14.205>	Entella, Hectoreo dilectum nomen Acestae.
<sili. puni. 14.206>	Non Thapsos, non e tumulis glacialibus Acrae
<sili. puni. 14.207>	Defuerunt. Agyrina manus geminoque Lacone
<sili. puni. 14.208>	Tyndaris attollens sese affluit. altus equorum
<sili. puni. 14.209>	Mille rapit turmam atque hinnitibus aera flammat
<sili. puni. 14.210>	Pulueream uoluens Acragas ad moenia nubem.
<sili. puni. 14.211>	Ductor Grosphus erat, cuius caelata gerebat
<sili. puni. 14.212>	Taurum parma trucem, poenae monimenta uetustae.
<sili. puni. 14.213>	Ille ubi torreret subiectis corpora flammis
<sili. puni. 14.214>	Mutabat gemitus mugitibus, actaque ueras
<sili. puni. 14.215>	Credere erat stabulis armenta effundere uoces.
<sili. puni. 14.216>	Haud impune quidem; nam dirae conditor artis
<sili. puni. 14.217>	Ipse suo moriens immugit flebile tauro.
<sili. puni. 14.218>	Venit ab amne trahens nomen Gela, uenit Halaesa
<sili. puni. 14.219>	Et qui praesenti domitant periura Palici
<sili. puni. 14.220>	Pectora supplicio, Troianaque uenit Acesta,
<sili. puni. 14.221>	Quique per Aetnaeos Acis petit aequora fines
<sili. puni. 14.222>	Et dulci gratam Nereida perluit unda.
<sili. puni. 14.223>	Aemulus ille tuo quondam, Polypheme, calori,
<sili. puni. 14.224>	Dum fugit agrestem uiolenti pectoris iram,
<sili. puni. 14.225>	In tenues liquefactus aquas euasit et hostem
<sili. puni. 14.226>	Et tibi uictricem, Galatea, immiscuit undam.
<sili. puni. 14.227>	Necnon qui potant Hypsamque Alabimque sonoros
<sili. puni. 14.228>	Et perlucentem splendenti gurgite Achaten,
<sili. puni. 14.229>	Qui fontes, uage Chrysa, tuos et pauperis aluei
<sili. puni. 14.230>	Hipparin ac facilem superari gurgite parco
<sili. puni. 14.231>	Pantagian rapidique colunt uada flaua Symaethi.
<sili. puni. 14.232>	Litora Thermarum, prisca dotata camena,
<sili. puni. 14.233>	Armauere suos, qua mergitur Himera ponto
<sili. puni. 14.234>	Aeolio. nam diuiduas se scindit in oras
<sili. puni. 14.235>	Nec minus occasus petit incita quam petit ortus.
<sili. puni. 14.236>	Nebrodes gemini nutrit diuortia fontis,
<sili. puni. 14.237>	Quo mons Sicania non surgit ditior umbrae.
<sili. puni. 14.238>	Henna deum lucis sacras dedit ardua dextras.
<sili. puni. 14.239>	Hic specus ingentem laxans telluris hiatum
<sili. puni. 14.240>	Caecum iter ad manes tenebroso limite pandit,
<sili. puni. 14.241>	Qua nouus ignotas Hymenaeus uenit in oras:
<sili. puni. 14.242>	Hac Stygius quondam stimulante Cupidine rector
<sili. puni. 14.243>	Ausus adire diem maestoque Acheronte relicto
<sili. puni. 14.244>	Egit in illicitas currum per inania terras.
<sili. puni. 14.245>	Tum rapta praeceps Hennaea uirgine flexit
<sili. puni. 14.246>	Attonitos caeli uisu lucemque pauentes
<sili. puni. 14.247>	In Styga rursus equos et praedam condidit umbris.
<sili. puni. 14.248>	Romanos Petraea duces, Romana petiuit
<sili. puni. 14.249>	Foedera Callipolis lapidosique Engyon arui,
<sili. puni. 14.250>	Hadranum Ergetiumque simul telaque superba
<sili. puni. 14.251>	Lanigera Melite et litus piscosa Calacte,
<sili. puni. 14.252>	Quaeque procelloso Cephaloedias ora profundo
<sili. puni. 14.253>	Caeruleis horret campis pascentia cete,
<sili. puni. 14.254>	Et qui correptas sorbentem uerticis haustu
<sili. puni. 14.255>	Atque iterum e fundo iaculantem ad sidera puppes
<sili. puni. 14.256>	Tauromenitana cernunt de sede Charybdin.
<sili. puni. 14.257>	Haec Latium manus et Laurentia signa fouebat.
<sili. puni. 14.258>	Cetera Elissaeis aderat gens Sicana uotis.
<sili. puni. 14.259>	Mille Agathyrna dedit perflataque Trogilos Austris,
<sili. puni. 14.260>	Mille Thoanteae sedes Phacelina Dianae.
<sili. puni. 14.261>	Tergemino uenit numero fecunda Panhormos,
<sili. puni. 14.262>	Seu siluis sectere feras, seu retibus aequor
<sili. puni. 14.263>	Verrere, seu caelo libeat traxisse uolucrem.
<sili. puni. 14.264>	Non Herbesos iners, non Naulocha pigra pericli
<sili. puni. 14.265>	Sederunt, non frondosis Morgentia campis
<sili. puni. 14.266>	Abstinuit Marte infido. comitata Menaeis
<sili. puni. 14.267>	Venit Amastra uiris et paruo nomine Tisse
<sili. puni. 14.268>	Et Netum et Mutyce pubesque liquentis Orethi.
<sili. puni. 14.269>	Sidonios Drepane atque undae clamosus Helorus
<sili. puni. 14.270>	Et mox seruili uastata Triocala bello,
<sili. puni. 14.271>	Sidonios Arbela ferox et celsus Ietas
<sili. puni. 14.272>	Et bellare Tabas docilis Cossyraque parua
<sili. puni. 14.273>	Nec maior Mazare iunctae concordibus ausis
<sili. puni. 14.274>	Iuuere et strato Gaulum spectabile ponto,
<sili. puni. 14.275>	Cum sonat alcyones cantu nidosque natantes
<sili. puni. 14.276>	Immota gestat sopitis fluctibus unda.
<sili. puni. 14.277>	Ipsa Syracusae patulos urbs inclita muros
<sili. puni. 14.278>	Milite collecto uariisque impleuerat armis.
<sili. puni. 14.279>	Ductores facilem impelli laetamque tumultus
<sili. puni. 14.280>	Vaniloquo plebem furiabant insuper ore:
<sili. puni. 14.281>	Numquam hoste intratos muros et quattuor arces,
<sili. puni. 14.282>	Et Salaminiacis quantam Eoisque tropaeis
<sili. puni. 14.283>	Ingenio portus urbs inuia fecerit umbram,
<sili. puni. 14.284>	Spectatum proauis: ter centum ante ora triremes
<sili. puni. 14.285>	Vnum naufragium, mersasque impune profundo
<sili. puni. 14.286>	Clade pharetrigeri subnixas regis Athenas.
<sili. puni. 14.287>	Flammabant uulgum geniti Carthagine fratres,
<sili. puni. 14.288>	Poeni matre genus, sed quos sub crimine pulsus
<sili. puni. 14.289>	Vrbe Syracosia Libycis eduxerat oris
<sili. puni. 14.290>	Trinacrius genitor, geminaque a stirpe parentum
<sili. puni. 14.291>	Astus miscebant Tyrios leuitate Sicana.
<sili. puni. 14.292>	Quae cernens ductor, postquam immedicabile uisum
<sili. puni. 14.293>	Seditio atque ultro bellum surgebat ab hoste,
<sili. puni. 14.294>	Testatus diuos Siculorum amnesque lacusque
<sili. puni. 14.295>	Et fontes, Arethusa, tuos, ad bella uocari
<sili. puni. 14.296>	Inuitum, quae sponte diu non sumpserit, hostem
<sili. puni. 14.297>	Induere arma sibi, telorum turbine uasto
<sili. puni. 14.298>	Aggreditur muros atque armis intonat urbi.
<sili. puni. 14.299>	Par omnes simul ira rapit, certantque ruuntque.
<sili. puni. 14.300>	Turris multiplici surgens ad sidera tecto
<sili. puni. 14.301>	Exibat, tabulata decem cui crescere Graius
<sili. puni. 14.302>	Fecerat et multas nemorum consumpserat umbras.
<sili. puni. 14.303>	Armatam hinc igni pinum et deuoluere saxa
<sili. puni. 14.304>	Certabant calidaeque picis diffundere pestem.
<sili. puni. 14.305>	Huic procul ardentem iaculatus lampada Cimber
<sili. puni. 14.306>	Conicit et lateri telum exitiabile figit.
<sili. puni. 14.307>	Pascitur adiutus Vulcanus turbine uenti
<sili. puni. 14.308>	Gliscentemque trahens turris per uiscera labem
<sili. puni. 14.309>	Perque altam molem et totiens nascentia tecta
<sili. puni. 14.310>	Scandit ouans rapidusque uorat crepitantia flammis
<sili. puni. 14.311>	Robora et ingenti simul exundante uapore
<sili. puni. 14.312>	Ad caelum uictor nutantia culmina lambit.
<sili. puni. 14.313>	Implentur fumo et nebula caliginis atrae,
<sili. puni. 14.314>	Nec cuiquam euasisse datur. ceu fulminis ictu
<sili. puni. 14.315>	Correptae rapido in cineres abiere ruinae.
<sili. puni. 14.316>	Par contra pelago miseris fortuna carinis.
<sili. puni. 14.317>	Namque ubi se propius tectis urbique tulere,
<sili. puni. 14.318>	Qua portus muris pacatas applicat undas,
<sili. puni. 14.319>	Improuisa nouo pestis conterruit astu.
<sili. puni. 14.320>	Trabs fabre teres atque erasis undique nodis
<sili. puni. 14.321>	Nauali similis malo praefixa gerebat
<sili. puni. 14.322>	Vncae tela manus. ea celso ex aggere muri
<sili. puni. 14.323>	Bellantes curui rapiebat in aera ferri
<sili. puni. 14.324>	Vnguibus et mediam reuocata ferebat in urbem.
<sili. puni. 14.325>	Nec solos uis illa uiros, quin saepe triremem
<sili. puni. 14.326>	Belligerae rapuere trabes, cum desuper actum
<sili. puni. 14.327>	Incuterent puppi chalybem morsusque tenaces.
<sili. puni. 14.328>	Qui simul affixo uicina in robora ferro
<sili. puni. 14.329>	Sustulerant sublime ratem, miserabile uisu,
<sili. puni. 14.330>	Per subitum rursus laxatis arte catenis
<sili. puni. 14.331>	Tanta praecipitem reddebant mole profundo,
<sili. puni. 14.332>	Vt totam haurirent undae cum milite puppem.
<sili. puni. 14.333>	His super insidiis angusta foramina murus
<sili. puni. 14.334>	Arte cauata dabat, per quae cum fundere tela
<sili. puni. 14.335>	Tutum erat opposito mittentibus aggere ualli,
<sili. puni. 14.336>	Tum sine fraude labos, arta ne rursus eodem
<sili. puni. 14.337>	Spicula ab hoste uia uicibus contorta redirent.
<sili. puni. 14.338>	Calliditas Graia atque astus pollentior armis
<sili. puni. 14.339>	Marcellum tantasque minas terraque marique
<sili. puni. 14.340>	Arcebat, stabatque ingens ad moenia bellum.
<sili. puni. 14.341>	Vir fuit Isthmiacis decus immortale colonis,
<sili. puni. 14.342>	Ingenio facile ante alios telluris alumnos,
<sili. puni. 14.343>	Nudus opum, sed cui caelum terraeque paterent.
<sili. puni. 14.344>	Ille, nouus pluuias Titan ut proderet ortu
<sili. puni. 14.345>	Fuscatis tristis radiis, ille, haereat anne
<sili. puni. 14.346>	Pendeat instabilis tellus, cur foedere certo
<sili. puni. 14.347>	Hunc affusa globum Tethys circumliget undis,
<sili. puni. 14.348>	Nouerat atque una pelagi lunaeque labores,
<sili. puni. 14.349>	Et pater Oceanus qua lege effunderet aestus.
<sili. puni. 14.350>	Non illum mundi numerasse capacis harenas
<sili. puni. 14.351>	Vana fides. puppes etiam constructaque saxa
<sili. puni. 14.352>	Feminea traxisse ferunt contra ardua dextra.
<sili. puni. 14.353>	Hic dum Italum ductorem astu Teucrosque fatigat,
<sili. puni. 14.354>	Adnabat centum late Sidonia uelis
<sili. puni. 14.355>	Classis subsidio et scindebat caerula rostris.
<sili. puni. 14.356>	Erigitur subitas in spes Arethusia proles
<sili. puni. 14.357>	Adiungitque suas portu progressa carinas.
<sili. puni. 14.358>	Nec contra Ausonius tonsis aptare lacertos
<sili. puni. 14.359>	Addubitat mersisque celer fodit aequora remis.
<sili. puni. 14.360>	Verberibus torsere fretum. salis icta frequenti
<sili. puni. 14.361>	Albescit pulsu facies, perque aequora late
<sili. puni. 14.362>	Spumat canenti sulcatus gurgite limes.
<sili. puni. 14.363>	Insultant pariter pelago, ac Neptunia regna
<sili. puni. 14.364>	Tempestate noua trepidant. tum uocibus aequor
<sili. puni. 14.365>	Personat, et clamat scopulis clamoris imago.
<sili. puni. 14.366>	Ac iam diffusus uacua bellator in unda
<sili. puni. 14.367>	Cornibus ambierat patulos ad proelia fluctus
<sili. puni. 14.368>	Nauali claudens umentem indagine campum,
<sili. puni. 14.369>	Ac simili curuata sinu diuersa ruebat
<sili. puni. 14.370>	Classis et artabat lunato caerula gyro.
<sili. puni. 14.371>	Nec mora terrificis saeuae stridoribus aeris
<sili. puni. 14.372>	Per uacuum late cantu resonante profundum
<sili. puni. 14.373>	Increpuere tubae, quis excitus aequore Triton
<sili. puni. 14.374>	Expauit tortae certantia murmura conchae.
<sili. puni. 14.375>	Vix meminere maris; tam uasto ad proelia nisu
<sili. puni. 14.376>	Incumbunt proni positisque in margine puppis
<sili. puni. 14.377>	Extremae plantis nutantes spicula torquent.
<sili. puni. 14.378>	Sternitur effusis pelagi media area telis,
<sili. puni. 14.379>	Celsaque anhelatis exsurgens ictibus alnus
<sili. puni. 14.380>	Caerula nigranti findit spumantia sulco.
<sili. puni. 14.381>	Ast aliae latere atque incussi roboris ictu
<sili. puni. 14.382>	Detergent remos, aliae per uiscera pinus
<sili. puni. 14.383>	Tramissis ipso retinentur uulnere rostris,
<sili. puni. 14.384>	Quo retinent. medias inter sublimior ibat
<sili. puni. 14.385>	Terribilis uisu puppis, qua nulla per omne
<sili. puni. 14.386>	Egressa est Libycis maior naualibus aeuum.
<sili. puni. 14.387>	Sed quater haec centum numeroso remige pontum
<sili. puni. 14.388>	Pulsabat tonsis, ueloque superba capaci
<sili. puni. 14.389>	Cum rapidum hauriret Borean et cornibus omnes
<sili. puni. 14.390>	Colligeret flatus, lento se robore agebat,
<sili. puni. 14.391>	Innaret fluctus solis ceu pulsa lacertis.
<sili. puni. 14.392>	Procurrunt leuitate agili docilesque regentis
<sili. puni. 14.393>	Audiuisse manum Latio cum milite puppes.
<sili. puni. 14.394>	Has ut per laeuum uenientes aequor Himilco
<sili. puni. 14.395>	In latus obliquas iussamque incurrere proram
<sili. puni. 14.396>	Conspexit, propere diuis in uota uocatis
<sili. puni. 14.397>	Aequoris intento uolucrem de more sagittam
<sili. puni. 14.398>	Assignat neruo, utque oculis librauit in hostem
<sili. puni. 14.399>	Et calamo monstrauit iter, diuersa relaxans
<sili. puni. 14.400>	Bracchia deduxit uultu comitante per auras
<sili. puni. 14.401>	In uulnus telum ac residentis puppe magistri
<sili. puni. 14.402>	Affixit plectro dextram. nec deinde regenda
<sili. puni. 14.403>	Puppe manus ualuit flectenti immortua clauo.
<sili. puni. 14.404>	Dumque ad opem accurrit ceu capta nauita puppe,
<sili. puni. 14.405>	Ecce iterum fatoque pari neruoque sagitta
<sili. puni. 14.406>	In medium perlapsa globum transuerberat ictu
<sili. puni. 14.407>	Orba gubernacli subeuntem munera Taurum.
<sili. puni. 14.408>	Irrumpit Cumana ratis, quam Corbulo ductor
<sili. puni. 14.409>	Lectaque complebat Stabiarum litore pubes.
<sili. puni. 14.410>	Numen erat celsae puppis uicina Dione.
<sili. puni. 14.411>	Sed superingestis propior quae subdita telis
<sili. puni. 14.412>	Bella capessebat, media subsedit in unda
<sili. puni. 14.413>	Diuisitque fretum. clamantum spumeus ora
<sili. puni. 14.414>	Nereus implet aquis, palmaeque trahente profundo
<sili. puni. 14.415>	Luctantum frustra summis in fluctibus exstant.
<sili. puni. 14.416>	Hic audax ira magno per caerula saltu
<sili. puni. 14.417>	Corbulo transgressus (nam textam robore turrim
<sili. puni. 14.418>	Appulerant nexae ferri compage triremes)
<sili. puni. 14.419>	Euadit tabulata super flammaque comantem
<sili. puni. 14.420>	Multifida pinum celso de culmine quassat.
<sili. puni. 14.421>	Inde atros alacer pastosque bitumine torquet
<sili. puni. 14.422>	Ammentante Noto Poenorum aplustribus ignes.
<sili. puni. 14.423>	Intrat diffusos pestis Vulcania passim
<sili. puni. 14.424>	Atque implet dispersa foros. trepidatur omisso
<sili. puni. 14.425>	Summis remigio. sed enim tam rebus in artis
<sili. puni. 14.426>	Fama mali nondum tanti penetrarat ad imos.
<sili. puni. 14.427>	At rapidus feruor per pingues unguine taedas
<sili. puni. 14.428>	Illapsus flammis uictricibus insonat alueo.
<sili. puni. 14.429>	Qua nondum tamen intulerat uim Dardana lampas
<sili. puni. 14.430>	Parcebatque uapor, saxorum grandine dirus
<sili. puni. 14.431>	Arcebat fatumque ratis retinebat Himilco.
<sili. puni. 14.432>	Hic miser igniferam dum uentilat aere pinum,
<sili. puni. 14.433>	Murali saxo per lubrica sanguine transtra
<sili. puni. 14.434>	Voluitur in fluctus Lycchaei uulnere Cydnus.
<sili. puni. 14.435>	Fax nidore graui foedauit comminus auras
<sili. puni. 14.436>	Ambusto instridens pelago. ferus inde citatum
<sili. puni. 14.437>	Missile adorata contorquet Sabratha puppe
<sili. puni. 14.438>	(Hammon numen erat Libycae gentile carinae
<sili. puni. 14.439>	Cornigeraque sedens spectabat caerula fronte):
<sili. puni. 14.440>	"Fer, pater, afflictis, fer," ait "Garamantice uates,
<sili. puni. 14.441>	Rebus opem inque Italos da certa effundere tela."
<sili. puni. 14.442>	Has inter uoces tremulo uenit agmine cornus
<sili. puni. 14.443>	Et Neptunicolae transuerberat ora Telonis.
<sili. puni. 14.444>	Vrgebant nihilo leuius iam in limine mortis,
<sili. puni. 14.445>	Quos fuga praecipites partem glomerarat in unam
<sili. puni. 14.446>	Puppis adhuc uacuam taedae; sed proxima cursu
<sili. puni. 14.447>	Fulmineo populatus ineuitabilis ardor
<sili. puni. 14.448>	Correptam flammis inuoluit ouantibus alnum.
<sili. puni. 14.449>	Primus ope aequorei funis delapsus in undas
<sili. puni. 14.450>	Qua nondum Stygios glomerabat Mulciber aestus,
<sili. puni. 14.451>	Ambustus socium remis aufertur Himilco.
<sili. puni. 14.452>	Proxima nudarunt miserandi fata Batonis
<sili. puni. 14.453>	Desertam ductore ratem. bonus ille per artem
<sili. puni. 14.454>	Crudo luctari pelago atque exire procellas.
<sili. puni. 14.455>	Idem, quid Boreas, quid uellet crastinus Auster,
<sili. puni. 14.456>	Anteibat, nec peruigilem tu fallere uultum
<sili. puni. 14.457>	Obscuro quamuis cursu, Cynosura, ualeres.
<sili. puni. 14.458>	Is, postquam aduersis nullus modus, "accipe nostrum,
<sili. puni. 14.459>	Hammon, sanguinem," ait "spectator cladis iniquae."
<sili. puni. 14.460>	Atque acto in pectus gladio dextra inde cruorem
<sili. puni. 14.461>	Excipit et large sacra inter cornua fundit.
<sili. puni. 14.462>	Hos inter Daphnis, deductum ab origine nomen
<sili. puni. 14.463>	Antiqua, fuit infelix, cui linquere saltus
<sili. puni. 14.464>	Et mutare casas infido marmore uisum.
<sili. puni. 14.465>	At princeps generis quanto maiora parauit
<sili. puni. 14.466>	Intra pastorem sibi nomina! Daphnin amarunt
<sili. puni. 14.467>	Sicelides Musae, dexter donauit auena
<sili. puni. 14.468>	Phoebus Castalia et iussit, proiectus in herba
<sili. puni. 14.469>	Si quando caneret, laetos per prata, per arua
<sili. puni. 14.470>	Ad Daphnin properare greges riuosque silere.
<sili. puni. 14.471>	Ille ubi septena modulatus harundine carmen
<sili. puni. 14.472>	Mulcebat siluas, non umquam tempore eodem
<sili. puni. 14.473>	Siren assuetos effudit in aequore cantus,
<sili. puni. 14.474>	Scyllaei tacuere canes, stetit atra Charybdis,
<sili. puni. 14.475>	Et laetus scopulis †audiuit† iubila Cyclops.
<sili. puni. 14.476>	Progeniem hauserunt et nomen amabile flammae.
<sili. puni. 14.477>	Innatat ecce super transtris fumantibus asper
<sili. puni. 14.478>	Ornytos ac longam sibimet facit aequore mortem,
<sili. puni. 14.479>	Qualis Oiliades fulmen iaculante Minerua
<sili. puni. 14.480>	Surgentes domuit fluctus ardentibus ulnis.
<sili. puni. 14.481>	Transigitur ualida medius, dum se alleuat, alni
<sili. puni. 14.482>	Cuspide Marmarides Sciron. pars subnatat unda
<sili. puni. 14.483>	Membrorum, pars exstat aquis totumque per aequor
<sili. puni. 14.484>	Portatur rigido, miserandum, immortua rostro.
<sili. puni. 14.485>	Accelerant puppes utrimque atque ora ruentum
<sili. puni. 14.486>	Sanguinei feriunt remorum aspergine rores.
<sili. puni. 14.487>	Ipse adeo senis ductor Rhoeteius ibat
<sili. puni. 14.488>	Pulsibus et ualido superabat remige uentos.
<sili. puni. 14.489>	Quam rapidis puppem manibus frenare Lilaeus
<sili. puni. 14.490>	Dum temptat, saeua truncatur membra bipenni,
<sili. puni. 14.491>	Ac fert haerentes trabibus ratis incita palmas.
<sili. puni. 14.492>	Sicania Aeoliden portabant transtra Podaetum.
<sili. puni. 14.493>	Hic aeuo quamquam nondum excessisset ephebos,
<sili. puni. 14.494>	Seu laeui traxere dei seu feruida corda
<sili. puni. 14.495>	Nec sat maturus laudum bellique cupido,
<sili. puni. 14.496>	Arma puer niueis aptarat picta lacertis
<sili. puni. 14.497>	Et freta gaudebat celsa turbare Chimaera.
<sili. puni. 14.498>	Iamque super Rutula, super et Garamantide pinu
<sili. puni. 14.499>	Ibat ouans melior remo meliorque sagitta,
<sili. puni. 14.500>	Et iam turrigerum demerserat aequore Nessum.
<sili. puni. 14.501>	Heu puero malesuada rudi noua gloria pugnae!
<sili. puni. 14.502>	Dum cristam galeae trucis exuuiasque precatur
<sili. puni. 14.503>	De duce Marcello superos temerarius, hasta
<sili. puni. 14.504>	Excepit raptim uulnus letale remissa,
<sili. puni. 14.505>	Pro qualis! seu splendentem sub sidera nisu
<sili. puni. 14.506>	Exigeret discum, iaculo seu nubila supra
<sili. puni. 14.507>	Surgeret, aligeras ferret seu puluere plantas
<sili. puni. 14.508>	Vix tacta, uel dimensi spatia improba campi
<sili. puni. 14.509>	Transiret uelox saltu, decuere labores.
<sili. puni. 14.510>	Sat prorsus, sat erat decoris discrimine tuto,
<sili. puni. 14.511>	Sat laudis. cur facta, puer, maiora petebas?
<sili. puni. 14.512>	Illum ubi labentem pepulerunt tela sub undas
<sili. puni. 14.513>	Ossa Syracosio fraudatum naufraga busto,
<sili. puni. 14.514>	Fleuerunt freta, fleuerunt Cyclopia saxa
<sili. puni. 14.515>	Et Cyane et Anapus et Ortygie Arethusa.
<sili. puni. 14.516>	Parte alia Perseus (puppem hanc Tiberinus agebat)
<sili. puni. 14.517>	Quaque uehebatur Crantor Sidonius, Io
<sili. puni. 14.518>	Concurrunt. iniecta ligant hinc uincula ferri
<sili. puni. 14.519>	Atque illinc, steteruntque rates ad proelia nexae.
<sili. puni. 14.520>	Nec iaculo aut longe certatur harundine fusa;
<sili. puni. 14.521>	Comminus et gladio terrestria proelia miscent.
<sili. puni. 14.522>	Perrumpunt Itali, qua caedes prima reclusit
<sili. puni. 14.523>	Monstrauitque uiam; uasta sed mole catenas
<sili. puni. 14.524>	Hortatur socios et uincla abrumpere ferri
<sili. puni. 14.525>	Ac parat hostili resoluta puppe receptos
<sili. puni. 14.526>	Auehere et paribus pelago diducere ab armis-
<sili. puni. 14.527>	Aetnaeo Polyphemus erat nutritus in antro
<sili. puni. 14.528>	Atque inde antiquae nomen feritatis amabat.
<sili. puni. 14.529>	Vbera praebuerat paruo lupa, corporis alti
<sili. puni. 14.530>	Terribilis moles, mens aspera, uultus in ira
<sili. puni. 14.531>	Semper et ad caedes Cyclopia corde libido.
<sili. puni. 14.532>	Isque relaxatis membrorum pondere uinclis
<sili. puni. 14.533>	Impulerat puppim et mergebat gurgite tonsas
<sili. puni. 14.534>	Duxissetque ratem, pressa Laronius hasta
<sili. puni. 14.535>	Ni propere duro nitentem exsurgere uelox
<sili. puni. 14.536>	Affixet transtro. uix morte incepta remittit;
<sili. puni. 14.537>	Namque manus seruat dum suetos languida ductus,
<sili. puni. 14.538>	Ignauum summo traxit super aequore remum.
<sili. puni. 14.539>	Perculsi cuneo Poeni densentur in unum,
<sili. puni. 14.540>	Quod caret hoste, latus, subito cum pondere uictus
<sili. puni. 14.541>	Insiliente mari summergitur alueus undis.
<sili. puni. 14.542>	Scuta uirum cristaeque et inerti spicula ferro
<sili. puni. 14.543>	Tutelaeque deum fluitant. hic robore fracto
<sili. puni. 14.544>	Pugnat inops chalybis seseque in proelia rursus
<sili. puni. 14.545>	Armat naufragio, remis male feruidus ille
<sili. puni. 14.546>	Festinat spoliare ratem discrimine nullo
<sili. puni. 14.547>	Nautarum interdum conuulsa sedilia torquens.
<sili. puni. 14.548>	Non plectro ratis aut frangendae in uulnera prorae
<sili. puni. 14.549>	Parcitur, et pelago repetuntur nantia tela.
<sili. puni. 14.550>	Vulneribus patulis intrat mare. mox sua ponto
<sili. puni. 14.551>	Singultante anima propulsa refunditur unda.
<sili. puni. 14.552>	Nec desunt, qui correptos complexibus artis
<sili. puni. 14.553>	Immergant pelago et iaculis cessantibus hostem
<sili. puni. 14.554>	Morte sua perimant. remeantum gurgite mentes
<sili. puni. 14.555>	Crudescunt, ac pro ferro stat fluctibus uti.
<sili. puni. 14.556>	Haurit sanguineus contorta cadauera uertex.
<sili. puni. 14.557>	Hinc clamor, gemitus illinc mortesque fugaeque
<sili. puni. 14.558>	Remorumque fragor flictuque sonantia rostra.
<sili. puni. 14.559>	Perfusum bello feruet mare. fessus acerbis
<sili. puni. 14.560>	Terga fuga celeri Libyae conuertit ad oras
<sili. puni. 14.561>	Exigua sese furatus Himilco carina.
<sili. puni. 14.562>	Concessere mari tandem Graiusque Libysque,
<sili. puni. 14.563>	Et iam captiuae uinclis ad litora longo
<sili. puni. 14.564>	Ordine ducuntur puppes. flagrantibus alto
<sili. puni. 14.565>	Stant aliae taedis. splendet lucente profundo
<sili. puni. 14.566>	Mulciber, et tremula uibratur imagine pontus.
<sili. puni. 14.567>	Ardet nota fretis Cyane pennataque Siren.
<sili. puni. 14.568>	Ardet et Europe niuei sub imagine tauri
<sili. puni. 14.569>	Vecta Ioue ac prenso tramittens aequora cornu,
<sili. puni. 14.570>	Et quae fusa comas curuum per caerula piscem
<sili. puni. 14.571>	Nereis umenti moderatur roscida freno.
<sili. puni. 14.572>	Vritur undiuagus Python et corniger Hammon
<sili. puni. 14.573>	Et, quae Sidonios uultus portabat Elissae,
<sili. puni. 14.574>	Bis ternis ratis ordinibus grassata per undas.
<sili. puni. 14.575>	At uinclis trahitur cognata in litora Anapus
<sili. puni. 14.576>	Gorgoneasque ferens ad sidera Pegasus alas.
<sili. puni. 14.577>	Ducitur et Libyae puppis signata figuram
<sili. puni. 14.578>	Et Triton captiuus et ardua rupibus Aetne,
<sili. puni. 14.579>	Spirantis rogus Enceladi, Cadmeaque Sidon.
<sili. puni. 14.580>	Nec mora quin trepidos hac clade irrumpere muros
<sili. puni. 14.581>	Signaque ferre deum templis iamiamque fuisset,
<sili. puni. 14.582>	Ni subito importuna lues inimicaque pestis
<sili. puni. 14.583>	Inuidia diuum pelagique labore parata
<sili. puni. 14.584>	Polluto miseris rapuisset gaudia caelo.
<sili. puni. 14.585>	Criniger aestiferis Titan feruoribus auras
<sili. puni. 14.586>	Et patulam Cyanen lateque palustribus undis
<sili. puni. 14.587>	Stagnantem Stygio Cocyti oppleuit odore
<sili. puni. 14.588>	Temporaque autumni laetis florentia donis
<sili. puni. 14.589>	Foedauit rapidoque accendit fulminis igni.
<sili. puni. 14.590>	Fumabat crassus nebulis caliginis aer,
<sili. puni. 14.591>	Squalebat tellus uitiato feruida dorso
<sili. puni. 14.592>	Nec uictum dabat aut ullas languentibus umbras,
<sili. puni. 14.593>	Atque ater picea uapor exspirabat in aethra.
<sili. puni. 14.594>	Vim primi sensere canes. mox nubibus atris
<sili. puni. 14.595>	Fluxit deficiens penna labente uolucris.
<sili. puni. 14.596>	Inde ferae siluis sterni. tum serpere labes
<sili. puni. 14.597>	Tartarea atque haustis populari castra maniplis.
<sili. puni. 14.598>	Arebat lingua, et gelidus per uiscera sudor
<sili. puni. 14.599>	Corpore manabat tremulo. descendere fauces
<sili. puni. 14.600>	Abnuerant siccae iussorum alimenta ciborum.
<sili. puni. 14.601>	Aspera pulmonem tussis quatit, et per anhela
<sili. puni. 14.602>	Igneus efflatur sitientum spiritus ora.
<sili. puni. 14.603>	Lumina ferre grauem uix sufficientia lucem
<sili. puni. 14.604>	Vnca nare iacent, saniesque immixta cruore
<sili. puni. 14.605>	Exspuitur, membrisque cutis tegit ossa peresis.
<sili. puni. 14.606>	Heu dolor! insignis notis bellator in armis
<sili. puni. 14.607>	Ignauo rapitur leto. iactantur in ignem
<sili. puni. 14.608>	Dona superba uirum multo Mauorte parata.
<sili. puni. 14.609>	Succubuit medicina malis. cumulantur aceruo
<sili. puni. 14.610>	Labentum et magno cineres sese aggere tollunt.
<sili. puni. 14.611>	Passim etiam deserta iacent inhumataque late
<sili. puni. 14.612>	Corpora pestiferos tetigisse timentibus artus.
<sili. puni. 14.613>	Serpit pascendo crescens Acherusia pestis
<sili. puni. 14.614>	Nec leuiore quatit Trinacria moenia luctu
<sili. puni. 14.615>	Poenorumque parem castris fert atra laborem.
<sili. puni. 14.616>	Aequato par exitio et communis ubique
<sili. puni. 14.617>	Ira deum atque eadem leti uersatur imago.
<sili. puni. 14.618>	Nulla tamen Latios fregit uis dura malorum
<sili. puni. 14.619>	Incolumi ductore uiros, clademque rependit
<sili. puni. 14.620>	Vnum inter strages tutum caput. ut grauis ergo
<sili. puni. 14.621>	Primum letiferos repressit Sirius aestus
<sili. puni. 14.622>	Et minuere auidae mortis contagia pestes,
<sili. puni. 14.623>	Ceu, sidente Noto cum se maria alta reponunt,
<sili. puni. 14.624>	Propulsa inuadit piscator caerula cumba,
<sili. puni. 14.625>	Sic tandem ereptam morbis grassantibus armat
<sili. puni. 14.626>	Marcellus pubem lustratis rite maniplis.
<sili. puni. 14.627>	Circumstant alacres signa auditisque tubarum
<sili. puni. 14.628>	Respirant laeti clangoribus. itur in hostem
<sili. puni. 14.629>	Et, si fata ferant, iuuat inter proelia ferro
<sili. puni. 14.630>	Posse mori. socium miseret, qui sorte pudenda
<sili. puni. 14.631>	In morem pecudum fudere cubilibus atris
<sili. puni. 14.632>	Illaudatam animam. tumulos inhonoraque busta
<sili. puni. 14.633>	Respiciunt et uel nullo iacuisse sepulcro
<sili. puni. 14.634>	Quam debellari morbis placet. ardua primus
<sili. puni. 14.635>	Ad muros dux signa rapit. tenuata iacendo
<sili. puni. 14.636>	Et macie in galeis abscondunt ora, malusque,
<sili. puni. 14.637>	Ne sit spes hosti, uelatur casside pallor.
<sili. puni. 14.638>	Infundunt rapidum conuulsis moenibus agmen
<sili. puni. 14.639>	Condensique ruunt. tot bellis inuia tecta
<sili. puni. 14.640>	Totque uno introitu capiuntur militis arces.
<sili. puni. 14.641>	Totum, qua uehitur Titan, non ulla per orbem
<sili. puni. 14.642>	Tum sese Isthmiacis aequassent oppida tectis.
<sili. puni. 14.643>	Tot delubra deum totque intra moenia portus!
<sili. puni. 14.644>	Adde fora et celsis suggesta theatra columnis
<sili. puni. 14.645>	Certantesque mari moles, adde ordine longo
<sili. puni. 14.646>	Innumeras spatioque domos aequare superbas
<sili. puni. 14.647>	Rura! quid inclusos porrecto limite longis
<sili. puni. 14.648>	Porticibus sacros iuuenum certamine lucos?
<sili. puni. 14.649>	Quid tot captiuis fulgentia culmina rostris
<sili. puni. 14.650>	Armaque fixa deis, aut quae Marathonius hostis
<sili. puni. 14.651>	Perdidit aut Libya quae sunt aduecta subacta?
<sili. puni. 14.652>	Hic Agathocleis sedes ornata tropaeis,
<sili. puni. 14.653>	Hic mites Hieronis opes, hic sancta uetustas
<sili. puni. 14.654>	Artificum manibus. non usquam clarior illo
<sili. puni. 14.655>	Gloria picturae saeclo; non aera iuuabat
<sili. puni. 14.656>	†Quem scire Ephyren fuluo certaret ut auro†
<sili. puni. 14.657>	Vestis, spirantes referens subtemine uultus,
<sili. puni. 14.658>	Quae radio caelat Babylon uel murice picto
<sili. puni. 14.659>	Laeta Tyros quaeque Attalicis uariata per artem
<sili. puni. 14.660>	Aulaeis scribuntur acu aut Memphitide tela.
<sili. puni. 14.661>	Iam simul argento fulgentia pocula, mixta
<sili. puni. 14.662>	Quis gemma quaesitus honos, simulacra deorum
<sili. puni. 14.663>	Numen ab arte datum seruantia, munera rubri
<sili. puni. 14.664>	Praeterea ponti depexaque uellera ramis,
<sili. puni. 14.665>	Femineus pudor. His tectis opibusque potitus
<sili. puni. 14.666>	Ausonius ductor postquam sublimis ab alto
<sili. puni. 14.667>	Aggere despexit trepidam clangoribus urbem
<sili. puni. 14.668>	Inque suo positum nutu, stent moenia regum
<sili. puni. 14.669>	An nullos oriens uideat lux crastina muros,
<sili. puni. 14.670>	Ingemuit nimio iuris tantumque licere
<sili. puni. 14.671>	Horruit et propere reuocata militis ira
<sili. puni. 14.672>	Iussit stare domos indulgens templa uetustis
<sili. puni. 14.673>	Incolere atque habitare deis. sic parcere uictis
<sili. puni. 14.674>	Pro praeda fuit, et sese contenta nec ullo
<sili. puni. 14.675>	Sanguine pollutis plausit Victoria pennis.
<sili. puni. 14.676>	Tu quoque ductoris lacrimas, memorande, tulisti,
<sili. puni. 14.677>	Defensor patriae, meditantem in puluere formas
<sili. puni. 14.678>	Nec turbatum animi tanta feriente ruina.
<sili. puni. 14.679>	Ast reliquum uulgus resoluta in gaudia mente
<sili. puni. 14.680>	Certarunt uicti uictoribus. aemulus ipse
<sili. puni. 14.681>	Ingenii superum seruando condidit urbem.
<sili. puni. 14.682>	Ergo exstat saeclis stabitque insigne tropaeum
<sili. puni. 14.683>	Et dabit antiquos ductorum noscere mores.
<sili. puni. 14.684>	Felices populi, si, quondam ut bella solebant,
<sili. puni. 14.685>	Nunc quoque inexhaustas pax nostra relinqueret urbes!
<sili. puni. 14.686>	At, ni cura uiri, qui nunc dedit otia mundo,
<sili. puni. 14.687>	Effrenum arceret populandi cuncta furorem,
<sili. puni. 14.688>	Nudassent auidae terrasque fretumque rapinae.
<sili. puni. 15.1>	At noua Romuleum carpebat cura senatum,
<sili. puni. 15.2>	Quis trepidas gentes Martemque subiret Hiberum
<sili. puni. 15.3>	Attritis rebus. geminus iacet hoste superbo
<sili. puni. 15.4>	Scipio, belligeri, Mauortia pectora, fratres.
<sili. puni. 15.5>	Hinc metus, in Tyrias ne iam Tartessia leges
<sili. puni. 15.6>	Concedat tellus propioraque bella pauescat.
<sili. puni. 15.7>	Anxia turba patrum quasso medicamina maesti
<sili. puni. 15.8>	Imperio circumspectant diuosque precantur
<sili. puni. 15.9>	Qui laceris ausit ductor succedere castris.
<sili. puni. 15.10>	Absterret iuuenem patrios patruique piare
<sili. puni. 15.11>	Optantem manes tristi conterrita luctu
<sili. puni. 15.12>	Et reputans annos cognato sanguine turba.
<sili. puni. 15.13>	Si gentem petat infaustam, inter busta suorum
<sili. puni. 15.14>	Decertandum hosti, qui fregerit arma duorum,
<sili. puni. 15.15>	Qui consulta, ducum ac flagret meliore Gradiuo.
<sili. puni. 15.16>	Nec promptum teneris immania bella lacertis
<sili. puni. 15.17>	Moliri regimenque rudi deposcere in aeuo.
<sili. puni. 15.18>	Has lauri residens iuuenis uiridante sub umbra
<sili. puni. 15.19>	Aedibus extremis uoluebat pectore curas,
<sili. puni. 15.20>	Cum subito adsistunt dextra laeuaque per auras
<sili. puni. 15.21>	Allapsae, haud paulum mortali maior imago,
<sili. puni. 15.22>	Hinc Virtus, illinc uirtuti inimica Voluptas.
<sili. puni. 15.23>	Altera Achaemenium spirabat uertice odorem
<sili. puni. 15.24>	Ambrosias diffusa comas et ueste refulgens
<sili. puni. 15.25>	Ostrum qua fuluo Tyrium suffuderat auro;
<sili. puni. 15.26>	Fronte decor quaesitus acu, lasciuaque crebras
<sili. puni. 15.27>	Ancipiti motu iaciebant lumina flammas.
<sili. puni. 15.28>	Alterius dispar habitus: frons hirta nec umquam
<sili. puni. 15.29>	Composita mutata coma, stans uultus, et ore
<sili. puni. 15.30>	Incessuque uiro propior laetique pudoris
<sili. puni. 15.31>	Celsa umeros niueae fulgebat stamine pallae.
<sili. puni. 15.32>	Occupat inde prior promissis fisa Voluptas:
<sili. puni. 15.33>	"Quis furor hic, non digne puer, consumere bello
<sili. puni. 15.34>	Florem aeui? Cannaene tibi grauiorque palude
<sili. puni. 15.35>	Maeonius Stygia lacus excessere Padusque?
<sili. puni. 15.36>	Quem tandem ad finem bellando fata lacesses?
<sili. puni. 15.37>	Tune etiam temptare paras Atlantica regna
<sili. puni. 15.38>	Sidoniasque domos? moneo, certare periclis
<sili. puni. 15.39>	Desine et armisonae caput obiectare procellae.
<sili. puni. 15.40>	Ni fugis hos ritus, Virtus te saeua iubebit
<sili. puni. 15.41>	Per medias uolitare acies mediosque per ignes.
<sili. puni. 15.42>	Haec patrem patruumque tuos, haec prodiga Paulum,
<sili. puni. 15.43>	Haec Decios Stygias Erebi detrusit ad undas
<sili. puni. 15.44>	Dum cineri titulum memorandaque nomina bustis
<sili. puni. 15.45>	Praetendit nec sensurae, quod gesserit, umbrae.
<sili. puni. 15.46>	At si me comitere, puer, non limite duro
<sili. puni. 15.47>	Iam tibi decurrat concessi temporis aetas.
<sili. puni. 15.48>	Haud umquam trepidos abrumpet bucina somnos,
<sili. puni. 15.49>	Non glaciem Arctoam, non experiere furentis
<sili. puni. 15.50>	Ardorem Cancri nec mensas saepe cruento
<sili. puni. 15.51>	Gramine compositas. aberunt sitis aspera et haustus
<sili. puni. 15.52>	Sub galea puluis plenique timore labores.
<sili. puni. 15.53>	Sed current albusque dies horaeque serenae,
<sili. puni. 15.54>	Et molli dabitur uictu sperare senectam.
<sili. puni. 15.55>	Quantas ipse deus laetos generauit in usus
<sili. puni. 15.56>	Res homini plenaque dedit bona gaudia dextra!
<sili. puni. 15.57>	Atque idem, exemplar lenis mortalibus aeui,
<sili. puni. 15.58>	Imperturbata placidus tenet otia mente.
<sili. puni. 15.59>	Illa ego sum, Anchisae Venerem Simoentis ad undas
<sili. puni. 15.60>	Quae iunxi, generis uobis unde editus auctor.
<sili. puni. 15.61>	Illa ego sum, uerti superum quae saepe parentem
<sili. puni. 15.62>	Nunc auis in formam, nunc torui in cornua tauri.
<sili. puni. 15.63>	Huc aduerte aures. currit mortalibus aeuum,
<sili. puni. 15.64>	Nec nasci bis posse datur. fugit hora, rapitque
<sili. puni. 15.65>	Tartareus torrens ac secum ferre sub umbras,
<sili. puni. 15.66>	Si qua animo placuere, negat. quis luce suprema
<sili. puni. 15.67>	Dimisisse meas sero non ingemit horas?"
<sili. puni. 15.68>	Postquam conticuit finisque est addita dictis,
<sili. puni. 15.69>	Tum Virtus "quasnam iuuenem florentibus" inquit
<sili. puni. 15.70>	"Pellicis in fraudes annis uitaeque tenebras,
<sili. puni. 15.71>	Cui ratio et magnae caelestia semina mentis
<sili. puni. 15.72>	Munere sunt concessa deum? mortalibus alti
<sili. puni. 15.73>	Quantum caelicolae, tantundem animalibus isti
<sili. puni. 15.74>	Praecellunt cunctis. tribuit namque ipsa minores
<sili. puni. 15.75>	Hos terris Natura deos; sed foedere certo
<sili. puni. 15.76>	Degeneres tenebris animas damnauit Auernis.
<sili. puni. 15.77>	At quis aetherii seruatur seminis ortus,
<sili. puni. 15.78>	Caeli porta patet. referam quid cuncta domantem
<sili. puni. 15.79>	Amphitryoniaden? quid, cui, post Seras et Indos
<sili. puni. 15.80>	Captiuo Liber cum signa referret ab Euro
<sili. puni. 15.81>	Caucaseae currum duxere per oppida tigres?
<sili. puni. 15.82>	Quid suspiratos magno in discrimine nautis
<sili. puni. 15.83>	Ledaeos referam fratres uestrumque Quirinum?
<sili. puni. 15.84>	Nonne uides, hominum ut celsos ad sidera uultus
<sili. puni. 15.85>	Sustulerit deus ac sublimia finxerit ora
<sili. puni. 15.86>	Cum pecudes uolucrumque genus formasque ferarum
<sili. puni. 15.87>	Segnem atque obscenam passim strauisset in aluum?
<sili. puni. 15.88>	Ad laudes genitum, capiat si munera diuum
<sili. puni. 15.89>	Felix ad laudes hominum genus. huc, age, paulum
<sili. puni. 15.90>	Aspice (nec longe repetam), modo Roma minanti
<sili. puni. 15.91>	Impar Fidenae contentaque crescere asylo
<sili. puni. 15.92>	Quo sese extulerit dextris; idem aspice, late
<sili. puni. 15.93>	Florentes quondam luxus quas uerterit urbes.
<sili. puni. 15.94>	Quippe nec ira deum tantum nec tela nec hostes,
<sili. puni. 15.95>	Quantum sola noces animis illapsa, Voluptas.
<sili. puni. 15.96>	Ebrietas tibi foeda comes, tibi Luxus et atris
<sili. puni. 15.97>	Circa te semper uolitans Infamia pennis;
<sili. puni. 15.98>	Mecum Honor ac Laudes et laeto Gloria uultu
<sili. puni. 15.99>	Et Decus ac niueis Victoria concolor alis.
<sili. puni. 15.100>	Me cinctus lauro producit ad astra Triumphus.
<sili. puni. 15.101>	Casta mihi domus et celso stant colle penates;
<sili. puni. 15.102>	Ardua saxoso perducit semita cliuo.
<sili. puni. 15.103>	Asper principio (neque enim mihi fallere mos est)
<sili. puni. 15.104>	Prosequitur labor. annitendum intrare uolenti,
<sili. puni. 15.105>	Nec bona censendum, quae Fors infida dedisse
<sili. puni. 15.106>	Atque eadem rapuisse ualet. mox celsus ab alto
<sili. puni. 15.107>	Infra te cernes hominum genus. omnia contra
<sili. puni. 15.108>	Experienda manent, quam spondet blanda Voluptas.
<sili. puni. 15.109>	Stramine proiectus duro patiere sub astris
<sili. puni. 15.110>	Insomnes noctes frigusque famemque domabis.
<sili. puni. 15.111>	Idem iustitiae cultor, quaecumque capesses,
<sili. puni. 15.112>	Testes factorum stare arbitrabere diuos.
<sili. puni. 15.113>	Tunc, quotiens patriae rerumque pericula poscent,
<sili. puni. 15.114>	Arma feres primus, primus te in moenia tolles
<sili. puni. 15.115>	Hostica nec ferro mentem uincere nec auro.
<sili. puni. 15.116>	Hinc tibi non Tyrio uitiatas murice uestes
<sili. puni. 15.117>	Nec donum deforme uiro fragrantis amomi,
<sili. puni. 15.118>	Sed dabo, qui uestrum saeuo nunc Marte fatigat
<sili. puni. 15.119>	Imperium, superare manu laurumque superbam
<sili. puni. 15.120>	In gremio Iouis excisis deponere Poenis."
<sili. puni. 15.121>	Quae postquam cecinit sacrato pectore Virtus,
<sili. puni. 15.122>	Exemplis laetum uultuque audita probantem
<sili. puni. 15.123>	Conuertit iuuenem. sed enim indignata Voluptas
<sili. puni. 15.124>	Non tenuit uoces. "nil uos iam demoror ultra"
<sili. puni. 15.125>	Exclamat; "uenient, uenient mea tempora quondam,
<sili. puni. 15.126>	Cum docilis nostris magno certamine Roma
<sili. puni. 15.127>	Seruiet imperiis et honos mihi habebitur uni."
<sili. puni. 15.128>	Sic quassans caput in nubes se sustulit atras.
<sili. puni. 15.129>	At iuuenis plenus monitis ingentia corde
<sili. puni. 15.130>	Molitur iussaeque calet uirtutis amore.
<sili. puni. 15.131>	Ardua rostra petit nullo fera bella uolente
<sili. puni. 15.132>	Et grauia ancipitis deposcit munera Martis.
<sili. puni. 15.133>	Arrecti cunctorum animi. pars lumina patris,
<sili. puni. 15.134>	Pars credunt toruos patrui reuirescere uultus.
<sili. puni. 15.135>	Sed quamquam instinctis tacitus tamen aegra pericli
<sili. puni. 15.136>	Pectora surrepit terror, molemque pauentes
<sili. puni. 15.137>	Expendunt belli, et numerat fauor anxius annos.
<sili. puni. 15.138>	Dumque ea confuso percenset murmure uulgus,
<sili. puni. 15.139>	Ecce per obliquum caeli squalentibus auro
<sili. puni. 15.140>	Effulgens maculis ferri inter nubila uisus
<sili. puni. 15.141>	Anguis et ardenti radiare per aera sulco
<sili. puni. 15.142>	Quaque ad caeliferi tendit plaga litus Atlantis,
<sili. puni. 15.143>	Perlabi resonante polo. bis terque coruscum
<sili. puni. 15.144>	Addidit augurio fulmen pater, et uaga late
<sili. puni. 15.145>	Per subitum moto strepuere tonitrua mundo.
<sili. puni. 15.146>	Tum uero capere arma iubent genibusque salutant
<sili. puni. 15.147>	Summissi augurium: hac iret, qua ducere diuos
<sili. puni. 15.148>	Perspicuum et patrio monstraret semita signo.
<sili. puni. 15.149>	Certatim comites rerum bellique ministros
<sili. puni. 15.150>	Agglomerant sese atque acres sociare labores
<sili. puni. 15.151>	Exposcunt, laudumque loco est isdem esse sub armis.
<sili. puni. 15.152>	Tum noua caeruleum descendit classis in aequor.
<sili. puni. 15.153>	It comes Ausonia atque in terras transit Hiberas,
<sili. puni. 15.154>	Vt, cum saeua fretis immisit proelia, Corus
<sili. puni. 15.155>	Isthmon curuata sublime superiacit unda
<sili. puni. 15.156>	Et spumante ruens per saxa gementia fluctu
<sili. puni. 15.157>	Ionium Aegaeo miscet mare. celsus in arma
<sili. puni. 15.158>	Emicat ac prima stans Scipio puppe profatur:
<sili. puni. 15.159>	"Diue tridentipotens, cuius maria ire per alta
<sili. puni. 15.160>	Ordimur, si iusta paro, decurrere classi
<sili. puni. 15.161>	Da, pater, ac nostros ne sperne iuuare labores.
<sili. puni. 15.162>	Per pontum pia bella ueho." leuis inde secunda
<sili. puni. 15.163>	Aspirans aura propellit carbasa flatus.
<sili. puni. 15.164>	Iamque agiles, Tyrrhena sonant qua caerula, puppes
<sili. puni. 15.165>	Ausonium euasere latus Ligurumque citatis
<sili. puni. 15.166>	Litora tramittunt proris. hinc gurgite ab alto
<sili. puni. 15.167>	Tellurem procul irrumpentem in sidera cernunt,
<sili. puni. 15.168>	Aerias Alpes. occurrunt moenia Grais
<sili. puni. 15.169>	Condita Massiliae. populis haec cincta superbis,
<sili. puni. 15.170>	Barbarus immani cum territet accola ritu,
<sili. puni. 15.171>	Antiquae morem patriae cultumque habitumque
<sili. puni. 15.172>	Phocais armiferas inter tenet hospita gentes.
<sili. puni. 15.173>	Hinc legit Ausonius sinuatos gurgite ductor
<sili. puni. 15.174>	Anfractus pelagi. nemoroso uertice celsus
<sili. puni. 15.175>	Apparet collis, fugiuntque in nubila siluae
<sili. puni. 15.176>	Pyrenes, tunc Emporiae ueteresque per ortus
<sili. puni. 15.177>	Graiorum uulgus, tunc hospita Tarraco Baccho.
<sili. puni. 15.178>	Considunt portu. securae gurgite clauso
<sili. puni. 15.179>	Stant puppes, positusque labor terrorque profundi.
<sili. puni. 15.180>	Nox similes morti dederat placidissima somnos.
<sili. puni. 15.181>	Visa uiro stare effigies ante ora parentis
<sili. puni. 15.182>	Atque hac aspectu turbatum uoce monere:
<sili. puni. 15.183>	"Nate, salus quondam genitoris, nate, parentis
<sili. puni. 15.184>	Et post fata decus, bellorum dira creatrix
<sili. puni. 15.185>	Euastanda tibi tellus, et caede superbi
<sili. puni. 15.186>	Ductores Libyae cauta uirtute domandi,
<sili. puni. 15.187>	Qui sua nunc trinis diducunt agmina castris.
<sili. puni. 15.188>	Si conferre manum libeat coeantque uocatae
<sili. puni. 15.189>	Hinc atque hinc acies, ualeat quis ferre ruentes
<sili. puni. 15.190>	Tergemina cum mole uiros? absiste labore
<sili. puni. 15.191>	Ancipiti, sed nec segnis potiora capesse.
<sili. puni. 15.192>	Vrbs colitur Teucro quondam fundata uetusto,
<sili. puni. 15.193>	Nomine Carthago. Tyrius tenet incola muros.
<sili. puni. 15.194>	Vt Libyae sua, sic terris memorabile Hiberis
<sili. puni. 15.195>	Haec caput est. non ulla opibus certauerit auri,
<sili. puni. 15.196>	Non portu celsoue situ, non dotibus arui
<sili. puni. 15.197>	Vberis aut agili fabricanda ad tela uigore.
<sili. puni. 15.198>	Inuade auersis, nate, hanc ductoribus urbem.
<sili. puni. 15.199>	Nulla acies famae tantum praedaeue pararit."
<sili. puni. 15.200>	Talia monstrabat genitor propiusque monebat,
<sili. puni. 15.201>	Cum iuuenem sopor et dilapsa reliquit imago.
<sili. puni. 15.202>	Surgit et infernis habitantia numina lucis
<sili. puni. 15.203>	Ac supplex patrios compellat nomine manes:
<sili. puni. 15.204>	"Este duces bello et monstratam ducite ad urbem!
<sili. puni. 15.205>	Vobis ultor ego et Sarrano murice fulgens
<sili. puni. 15.206>	Inferias mittam fusis insignis Hiberis
<sili. puni. 15.207>	Et tumulis addam sacros certamine ludos."
<sili. puni. 15.208>	Praegreditur celeratque uias et corripit agmen
<sili. puni. 15.209>	Pernici rapidum cursu camposque fatigat.
<sili. puni. 15.210>	Sic, ubi prosiluit Pisaeo carcere praeceps,
<sili. puni. 15.211>	Non solum ante alios, sed enim, mirabile dictu,
<sili. puni. 15.212>	Ante suos it uictor equus, currumque per auras
<sili. puni. 15.213>	Haud ulli durant uisus aequare uolantem.
<sili. puni. 15.214>	Iamque Hyperionia lux septima lampade surgens
<sili. puni. 15.215>	Sensim attollebat propius subeuntibus arces
<sili. puni. 15.216>	Vrbis et admoto crescebant culmina gressu.
<sili. puni. 15.217>	At pelago uectus seruata Laelius hora,
<sili. puni. 15.218>	Quam dederat ductor subigendae ad moenia classi,
<sili. puni. 15.219>	A tergo affusis cingebat tecta carinis.
<sili. puni. 15.220>	Carthago impenso naturae adiuta fauore
<sili. puni. 15.221>	Excelsos tollit pelago circumflua muros.
<sili. puni. 15.222>	Artatas ponti fauces modica insula claudit,
<sili. puni. 15.223>	Qua Titan ortu terras aspergit Eoo.
<sili. puni. 15.224>	At qua prospectat Phoebi iuga sera cadentis,
<sili. puni. 15.225>	Pigram in planitiem stagnantes egerit undas,
<sili. puni. 15.226>	Quas auget ueniens refluusque reciprocat aestus.
<sili. puni. 15.227>	Sed gelidas a fronte sedet sublimis ad Arctos
<sili. puni. 15.228>	Vrbs imposta iugo pronumque excurrit in aequor
<sili. puni. 15.229>	Et tuta alterno defendit moenia fluctu.
<sili. puni. 15.230>	Audax, ceu plano gradiens uictricia campo
<sili. puni. 15.231>	Ferret signa, iugum certabat scandere miles.
<sili. puni. 15.232>	Aris, ductor erat qui contra, amplexus in artis
<sili. puni. 15.233>	Auxilium atque excelsa loci, praesaepserat arcem.
<sili. puni. 15.234>	Pugnabat natura soli, paruoque superne
<sili. puni. 15.235>	Bellantum nisu passim per prona uoluti
<sili. puni. 15.236>	Truncato instabiles fundebant corpore uitam.
<sili. puni. 15.237>	Verum ubi concessit pelagi reuolubilis unda
<sili. puni. 15.238>	Et fluctus rapido fugiebat in aequora lapsu,
<sili. puni. 15.239>	Quaque modo excelsae sulcarant caerula puppes,
<sili. puni. 15.240>	Hac impune dabat Nereus transcurrere planta,
<sili. puni. 15.241>	Hinc tacite nitens informidatus adire
<sili. puni. 15.242>	Ductor Dardanius subitam trahit aequore pubem
<sili. puni. 15.243>	Perque undas muris pedes aduolat. inde citati
<sili. puni. 15.244>	A tergo accelerant, qua fisus fluctibus Aris
<sili. puni. 15.245>	Incustoditam sine milite liquerat urbem.
<sili. puni. 15.246>	Tum prostratus humi, miserandum, uicta catenis
<sili. puni. 15.247>	Poenus colla dedit populumque addixit inermem.
<sili. puni. 15.248>	Hanc oriens uidit Titan, cum surgeret, urbem
<sili. puni. 15.249>	Vallari castris captamque aspexit eandem
<sili. puni. 15.250>	Ocius Hesperio quam gurgite tingeret axem.
<sili. puni. 15.251>	Aurora ingrediens terris exegerat umbras
<sili. puni. 15.252>	Principio statuunt aras. cadit ardua taurus
<sili. puni. 15.253>	Victima Neptuno pariter pariterque Tonanti.
<sili. puni. 15.254>	Tum merita aequantur donis, ac praemia uirtus
<sili. puni. 15.255>	Sanguine parta capit. phaleris hic pectora fulget,
<sili. puni. 15.256>	Hic torque aurato circumdat bellica colla,
<sili. puni. 15.257>	Ille nitet celsus muralis honore coronae.
<sili. puni. 15.258>	Laelius ante omnes, cui dextera clara domusque,
<sili. puni. 15.259>	Ter dena boue et aequorei certaminis alto
<sili. puni. 15.260>	Donatur titulo Poenique recentibus armis
<sili. puni. 15.261>	Rectoris. tunc hasta uiris, tunc Martia cuique
<sili. puni. 15.262>	Vexilla, ut meritum, et praedae libamina dantur.
<sili. puni. 15.263>	Postquam perfectae laudes hominumque deumque,
<sili. puni. 15.264>	Captiuae spectantur opes digestaque praeda:
<sili. puni. 15.265>	Hoc aurum patribus, bello haec Martique talenta,
<sili. puni. 15.266>	Hoc regum donis, diuum hoc ante omnia templis,
<sili. puni. 15.267>	Cetera bellantum dextrae pulchroque labori.
<sili. puni. 15.268>	Quin etiam accitus populi regnator Hiberi,
<sili. puni. 15.269>	Cui sponsa et sponsae defixus in ossibus ardor.
<sili. puni. 15.270>	Hanc notam formae concessit laetus ouansque
<sili. puni. 15.271>	Indelibata gaudenti uirgine donum.
<sili. puni. 15.272>	Tum uacui curis uicino litore mensas
<sili. puni. 15.273>	Instituunt festoque agitant conuiuia ludo.
<sili. puni. 15.274>	Laelius effatur: "macte, o uenerande, pudici,
<sili. puni. 15.275>	Ductor, macte animi. cedat tibi gloria lausque
<sili. puni. 15.276>	Magnorum heroum celebrataque carmine uirtus.
<sili. puni. 15.277>	Mille Mycenaeas qui traxit in aequora proras
<sili. puni. 15.278>	Rector, et Inachiis qui Thessala miscuit arma,
<sili. puni. 15.279>	Femineo socium uiolarunt foedus amore,
<sili. puni. 15.280>	Nullaque tum Phrygio steterunt tentoria campo,
<sili. puni. 15.281>	Captiuis non plena toris; tibi barbara soli
<sili. puni. 15.282>	Sanctius Iliaca seruata est Phoebade uirgo."
<sili. puni. 15.283>	Haec atque his paria alterno sermone serebant,
<sili. puni. 15.284>	Donec Nox atro circumdata corpus amictu
<sili. puni. 15.285>	Nigrantes inuexit equos suasitque quietem.
<sili. puni. 15.286>	Emathio interea tellus Aetola tumultu
<sili. puni. 15.287>	Feruebat Macetum subitis perculsa carinis.
<sili. puni. 15.288>	Proximus hinc hosti dextras iungebat Acarnan.
<sili. puni. 15.289>	Causa noui motus Poenis regique Philippo
<sili. puni. 15.290>	In bellum Ausonium sociatae foedere uires.
<sili. puni. 15.291>	Hic gente egregius ueterisque ab origine regni
<sili. puni. 15.292>	Aeacidum sceptris proauoque tumebat Achille.
<sili. puni. 15.293>	Ille et nocturnis conterruit Oricon armis
<sili. puni. 15.294>	Quaque per Illyricum Taulantius incola litus
<sili. puni. 15.295>	Exiguos habitat non ullo nomine muros,
<sili. puni. 15.296>	Turbidus incessit telis, ille aequore uectus
<sili. puni. 15.297>	Nunc et Phaeacum Thesprotiaque arua lacessens
<sili. puni. 15.298>	Epirum cassis lustrabat futilis ausis,
<sili. puni. 15.299>	Nunc et Anactoria signa ostentauit in ora
<sili. puni. 15.300>	Ambraciosque sinus Olpaeaque litora bello
<sili. puni. 15.301>	Perfudit rapido. pepulit uada feruida remis
<sili. puni. 15.302>	Leucatae et Phoebi uidit citus Actia templa.
<sili. puni. 15.303>	Nec portus Ithacae, Laertia regna, Samenque
<sili. puni. 15.304>	Liquit inaccessam fluctuque sonantia cano
<sili. puni. 15.305>	Saxa Cephallenum et scopulosis Neriton aruis.
<sili. puni. 15.306>	Ille etiam Pelopis sedes et Achaica adire
<sili. puni. 15.307>	Moenia praegaudens tristem Calydona Dianae
<sili. puni. 15.308>	Oeneasque domos, Curetica tecta, subibat
<sili. puni. 15.309>	Promittens contra Hesperiam sua proelia Grais
<sili. puni. 15.310>	Tum lustrata Ephyre Patraeque et regia Pleuron
<sili. puni. 15.311>	Parnasusque biceps Phoeboque loquentia saxa.
<sili. puni. 15.312>	Ac saepe ad patrios bello reuocante penates,
<sili. puni. 15.313>	Cum modo Sarmaticus regna infestaret Orestis,
<sili. puni. 15.314>	Aspera nunc Dolopum uis exundasset in agros,
<sili. puni. 15.315>	Incepto tamen haud facilis desistere uano
<sili. puni. 15.316>	Belli per Graias umbram circumtulit oras,
<sili. puni. 15.317>	Donec nunc pelago, nunc terra exutus omisit
<sili. puni. 15.318>	Spem positam in Tyriis et supplex foedera sanxi.
<sili. puni. 15.319>	Dardana nec legem regno accepisse refugit.
<sili. puni. 15.320>	Tunc et Tyndarei Latias fortuna Tarenti
<sili. puni. 15.321>	Auxit opes laudemque simul. nam perfida tandem
<sili. puni. 15.322>	Vrbs Fabio deuicta seni, postremus in armis
<sili. puni. 15.323>	Ductoris titulus cauti. sollertia tutum
<sili. puni. 15.324>	Tum quoque adepta decus captis sine sanguine muris.
<sili. puni. 15.325>	Namque ut compertum, qui Punica signa regebat
<sili. puni. 15.326>	Feminea exuri flamma, tacitusque quietae
<sili. puni. 15.327>	Exin uirtuti placuit dolus, ire sorori
<sili. puni. 15.328>	(Nam castris erat in Rutulis) germanus amatae
<sili. puni. 15.329>	Cogitur et magnis muliebria uincere corda
<sili. puni. 15.330>	Pollicitis, si reclusas tramittere portas
<sili. puni. 15.331>	Concedat Libycus rector, uotique potitus
<sili. puni. 15.332>	Euicto Fabius Poeno circumdata telis
<sili. puni. 15.333>	Incustodita penetrauit moenia nocte.
<sili. puni. 15.334>	Sed quisnam auersos Phoebum tunc iungere ab urbe
<sili. puni. 15.335>	Romulea dubitaret equos, qui tempore eodem
<sili. puni. 15.336>	Marcellum acciperet letum oppetiisse sub armis?
<sili. puni. 15.337>	Moles illa uiri calidoque habitata Gradiuo
<sili. puni. 15.338>	Pectora et haud ullis umquam tremefacta periclis,
<sili. puni. 15.339>	Heu quantum Hannibalem clara factura ruina,
<sili. puni. 15.340>	Procubuere. iacet campis Carthaginis horror
<sili. puni. 15.341>	Forsan Scipiadae confecti nomina belli
<sili. puni. 15.342>	Rapturus, si quis paulum deus adderet aeuo.
<sili. puni. 15.343>	Collis Agenoreum dirimebat ab aggere uallum
<sili. puni. 15.344>	Ausonio (Dauni Mauors consederat aruis).
<sili. puni. 15.345>	Curarum comes et summi Crispinus honoris
<sili. puni. 15.346>	Marcello socius communia bella ciebat.
<sili. puni. 15.347>	Ad quem Marcellus: "gestit lustrare propinquas
<sili. puni. 15.348>	Mens siluas medioque uiros imponere monti,
<sili. puni. 15.349>	Ne Libys occultis tumulum prior occupet ausis.
<sili. puni. 15.350>	Si cordi est, te participem, Crispine, laboris
<sili. puni. 15.351>	Esse uelim. numquam desunt consulta duobus."
<sili. puni. 15.352>	Haec ubi sedere, ardentes attollere sese
<sili. puni. 15.353>	Iam dudum certant in equos. Marcellus, ut arma
<sili. puni. 15.354>	Aptantem natum aspexit laetumque tumultu
<sili. puni. 15.355>	"Vincis" ait "nostros mirando ardore uigores.
<sili. puni. 15.356>	Sit praematurus felix labor. urbe Sicana
<sili. puni. 15.357>	Qualem te uidi, nondum permitteret aetas
<sili. puni. 15.358>	Cum tibi bella, meo tractantem proelia uultu!
<sili. puni. 15.359>	Huc, decus, huc, nostrum, lateri te iunge paterno
<sili. puni. 15.360>	Et me disce nouum Martem temptare magistro."
<sili. puni. 15.361>	Tum pueri colla amplectens sic pauca precatur:
<sili. puni. 15.362>	"Summe deum, Libyco faxis de praeside nunc his,
<sili. puni. 15.363>	His umeris tibi opima feram." nec plura, sereno
<sili. puni. 15.364>	Sanguineos fudit cum Iuppiter aethere rores
<sili. puni. 15.365>	Atque atris arma aspersit non prospera guttis.
<sili. puni. 15.366>	Vixdum finitis intrarant uocibus artas
<sili. puni. 15.367>	Letiferi collis fauces, cum turba uolucris
<sili. puni. 15.368>	Inuadunt Nomades iaculis nimboque feruntur
<sili. puni. 15.369>	Aetherio similes caeca fundente latebra
<sili. puni. 15.370>	Armatos in bella globos. circumdata postquam
<sili. puni. 15.371>	Nil restare uidet uirtus, quod debeat ultra
<sili. puni. 15.372>	Iam superis, magnum secum portare sub umbras
<sili. puni. 15.373>	Nomen mortis auet. tortae nunc eminus hastae
<sili. puni. 15.374>	Altius insurgit, nunc saeuit comminus ense.
<sili. puni. 15.375>	Forsan et enasset rapidi freta saeua pericli,
<sili. puni. 15.376>	Ni telum aduersos nati uenisset in artus.
<sili. puni. 15.377>	Tum patriae tremuere manus, laxataque luctu
<sili. puni. 15.378>	Fluxerunt rigidis arma infelicia palmis.
<sili. puni. 15.379>	Obuia nudatum tramittit lancea pectus,
<sili. puni. 15.380>	Labensque impresso signauit gramina mento.
<sili. puni. 15.381>	At postquam Tyrius saeua inter proelia ductor
<sili. puni. 15.382>	Infixum aduerso uidit sub pectore telum,
<sili. puni. 15.383>	Immane exclamat: "Latias, Carthago, timere
<sili. puni. 15.384>	Desine iam leges. iacet exitiabile nomen,
<sili. puni. 15.385>	Ausonii columen regni. sed dextera nostrae
<sili. puni. 15.386>	Tam similis non obscuras mittatur ad umbras.
<sili. puni. 15.387>	Magnanima inuidia uirtus caret." alta sepulcri
<sili. puni. 15.388>	Protinus exstruitur caeloque educitur ara.
<sili. puni. 15.389>	Conuectant siluis ingentia robora. credas
<sili. puni. 15.390>	Sidonium cecidisse ducem. tum tura dapesque
<sili. puni. 15.391>	Et fasces clipeusque uiri, pompa ultima, fertur.
<sili. puni. 15.392>	Ipse facem subdens "laus" inquit "parta perennis.
<sili. puni. 15.393>	Marcellum abstulimus Latio. deponere forsan
<sili. puni. 15.394>	Gens Italum tandem arma uelit. uos ite superbae
<sili. puni. 15.395>	Exsequias animae et cinerem donate supremi
<sili. puni. 15.396>	Muneris officio; numquam hoc tibi, Roma, negabo."
<sili. puni. 15.397>	Alterius par atque eadem fortuna laborum
<sili. puni. 15.398>	Consulis: exanimum sonipes ad signa reuexit.
<sili. puni. 15.399>	Talia in Ausonia. sed non et talis Hiberis
<sili. puni. 15.400>	Armorum euentus campis. Carthaginis omnes
<sili. puni. 15.401>	Per subitum raptae pernix uictoria late
<sili. puni. 15.402>	Terruerat gentes. ducibus spes una salutis,
<sili. puni. 15.403>	Si socias iungant uires. ingentibus orsum
<sili. puni. 15.404>	Auspiciis iuuenem, ceu patria gestet in armis
<sili. puni. 15.405>	Fulmina, sublimi uallatam uertice montis
<sili. puni. 15.406>	Et scopulis urbem, cumulatam strage uirorum
<sili. puni. 15.407>	Non toto rapuisse die, qua Martius ille
<sili. puni. 15.408>	Hannibal in terra consumpto uerterit anno
<sili. puni. 15.409>	Nec pube aequandam nec opum ubertate Saguntum.
<sili. puni. 15.410>	Proximus applicito saxosis aggere siluis
<sili. puni. 15.411>	Tendebat fratris spirans ingentia facta
<sili. puni. 15.412>	Hasdrubal. hic robur mixtusque rebellibus Afris
<sili. puni. 15.413>	Cantaber, hic uolucri Mauro pernicior Astur;
<sili. puni. 15.414>	Tantaque maiestas terra rectoris Hibera,
<sili. puni. 15.415>	Hannibalis quantus Laurenti terror in ora.
<sili. puni. 15.416>	Forte dies priscum Tyriis sollemnis honorem
<sili. puni. 15.417>	Rettulerat, quo primum orsi Carthaginis altae
<sili. puni. 15.418>	Fundamenta nouam coepere mapalibus urbem,
<sili. puni. 15.419>	Et laetus repetens gentis primordia ductor
<sili. puni. 15.420>	Festa coronatis agitabat gaudia signis
<sili. puni. 15.421>	Pacificans diuos. fraternum laena nitebat
<sili. puni. 15.422>	Demissa ex umeris donum, quam foederis arti
<sili. puni. 15.423>	Trinacrius Libyco rex inter munera pignus
<sili. puni. 15.424>	Miserat, Aeoliis gestatum insigne tyrannis.
<sili. puni. 15.425>	Aurata puerum rapiebat ad aethera penna
<sili. puni. 15.426>	Per nubes aquila intexto librata uolatu.
<sili. puni. 15.427>	Antrum ingens iuxta, quod acus simulauit in ostro,
<sili. puni. 15.428>	Cyclopum domus. hic recubans manantia tabo
<sili. puni. 15.429>	Corpora letifero sorbet Polyphemus hiatu.
<sili. puni. 15.430>	Circa fracta iacent excussaque morsibus ossa.
<sili. puni. 15.431>	Ipse manu extenta Laertia pocula poscit
<sili. puni. 15.432>	Permiscetque mero ructatos ore cruores.
<sili. puni. 15.433>	Conspicuus Siculi Tyrius subteminis arte
<sili. puni. 15.434>	Gramineas pacem superum poscebat ad aras.
<sili. puni. 15.435>	Ecce inter medios hostilia nuntius arma
<sili. puni. 15.436>	Quadrupedante inuectus equo aduentare ferebat.
<sili. puni. 15.437>	Turbatae mentes, imperfectusque deorum
<sili. puni. 15.438>	Cessit honos. ruptis linquunt altaria sacris.
<sili. puni. 15.439>	Clauduntur uallo, tenuemque ut roscida misit
<sili. puni. 15.440>	Lucem Aurora polo, rapiunt certamina Martis.
<sili. puni. 15.441>	Audax Scipiadae stridentem Sabbura cornum
<sili. puni. 15.442>	Excepit, geminaeque acies uelut omine motae.
<sili. puni. 15.443>	Exclamat Latius ductor: "prima hostia uobis,
<sili. puni. 15.444>	Sacrati manes, campo iacet. en age, miles,
<sili. puni. 15.445>	In pugnam et caedes, qualis spirantibus ire
<sili. puni. 15.446>	Adsueras ducibus, talis rue." dumque ea fatur,
<sili. puni. 15.447>	Incumbunt. Myconum Laenas Cirtamque Latinus
<sili. puni. 15.448>	Et Thysdrum Maro et incestum Catilina Nealcen
<sili. puni. 15.449>	Germanae thalamo obtruncat. cadit obuius acri
<sili. puni. 15.450>	Cartalo Nasidio, Libycae regnator harenae.
<sili. puni. 15.451>	Te quoque Pyrenes uidit conterrita tellus
<sili. puni. 15.452>	Permixtum Poenis et uix credenda furentem,
<sili. puni. 15.453>	Magnum Dardaniae, Laeli, decus, omnia felix
<sili. puni. 15.454>	Cui natura dedit nullo renuente deorum.
<sili. puni. 15.455>	Ille foro auditus, cum dulcia soluerat ora,
<sili. puni. 15.456>	Aequabat Pyliae Neleia mella senectae,
<sili. puni. 15.457>	Ille, ubi suspensi patres et curia uocem
<sili. puni. 15.458>	Posceret, ut cantu ducebat corda senatus;
<sili. puni. 15.459>	Idem, cum subitum campo perstrinxerat aures
<sili. puni. 15.460>	Murmur triste tubae, tanto feruore ruebat
<sili. puni. 15.461>	In pugnam atque acies, ut natum ad sola liqueret
<sili. puni. 15.462>	Bella. nihil uitae peragi sine laude placebat.
<sili. puni. 15.463>	Tunc effurtiua tractantem proelia luce
<sili. puni. 15.464>	Deiecit Galam. sacris Carthaginis illum
<sili. puni. 15.465>	Supposito mater partu subduxerat olim;
<sili. puni. 15.466>	Sed stant nulla diu deceptis gaudia diuis.
<sili. puni. 15.467>	Tunc Alabim Maurumque Dracen demisit ad umbras,
<sili. puni. 15.468>	Femineo clamore Dracen extrema rogantem.
<sili. puni. 15.469>	Huius ceruicem gladio inter uerba precesque
<sili. puni. 15.470>	Amputat. absciso durabant murmura collo.
<sili. puni. 15.471>	At non ductori Libyco par ardor in armis.
<sili. puni. 15.472>	Frondosi collis latebras ac saxa capessit
<sili. puni. 15.473>	Auia, nec caedes extremaue damna mouebant
<sili. puni. 15.474>	Agminis. Italiam profugus spectabat et Alpes,
<sili. puni. 15.475>	Praemia magna fugae. tacitum dat tessera signum
<sili. puni. 15.476>	Dimissa in colles pugna siluasque ferantur
<sili. puni. 15.477>	Dispersi et summam, quicumque euaserit, arcem
<sili. puni. 15.478>	Pyrenes culmenque petat. tum primus honore
<sili. puni. 15.479>	Armorum exuto et parma celatus Hibera
<sili. puni. 15.480>	In montes abit atque uolens palantia linquit
<sili. puni. 15.481>	Agmina. desertis Latius uictricia signa
<sili. puni. 15.482>	Immittit miles castris (non urbe recepta
<sili. puni. 15.483>	Plus ulla partum praedae) tenuitque moratas
<sili. puni. 15.484>	A caede, ut Libycus ductor prouiderat, iras,
<sili. puni. 15.485>	Fluminei ueluti deprensus gurgitis undis
<sili. puni. 15.486>	Auulsa parte inguinibus causaque pericli
<sili. puni. 15.487>	Enatat intento praedae fiber auius hoste.
<sili. puni. 15.488>	Impiger occultis Poenus postquam abditur umbris
<sili. puni. 15.489>	Saxosae fidens siluae, maiora petuntur
<sili. puni. 15.490>	Rursus bella retro et superari certior hostis.
<sili. puni. 15.491>	Pyrenes tumulo clipeum cum carmine figunt:
<sili. puni. 15.492>	HASDRVBALIS SPOLIVM GRADIVO SCIPIO VICTOR.
<sili. puni. 15.493>	Terrore interea posito trans ardua montis
<sili. puni. 15.494>	Bebrycia populos armabat Poenus in aula
<sili. puni. 15.495>	Mercandi dextras largus belloque parata
<sili. puni. 15.496>	Prodigere in bellum facilis. praemissa feroces
<sili. puni. 15.497>	Augebant animos argenti pondera et auri
<sili. puni. 15.498>	Parta metalliferis longo discrimine terris.
<sili. puni. 15.499>	Hinc noua complerunt haud tardo milite castra
<sili. puni. 15.500>	Venales animae, Rhodani qui gurgite gaudent,
<sili. puni. 15.501>	Quorum serpit Arar per rura pigerrimus undae.
<sili. puni. 15.502>	Iamque hieme affecta mitescere coeperat annus.
<sili. puni. 15.503>	Inde iter ingrediens rapidum per Celtica rura
<sili. puni. 15.504>	Miratur domitas Alpes ac peruia montis
<sili. puni. 15.505>	Ardua et Herculeae quaerit uestigia plantae
<sili. puni. 15.506>	Germanique uias diuinis comparat ausis.
<sili. puni. 15.507>	Vt uero uentum in culmen castrisque resedit
<sili. puni. 15.508>	Hannibalis, "quos Roma," inquit "quos altius, oro,
<sili. puni. 15.509>	Attollit muros, qui post haec moenia fratri
<sili. puni. 15.510>	Victa meo stent incolumes? sit gloria dextrae
<sili. puni. 15.511>	Felix tanta precor, neue usque ad sidera adisse
<sili. puni. 15.512>	Inuideat laeuus nobis deus." agmine celso
<sili. puni. 15.513>	Inde alacer, qua munitum decliuis ab alto
<sili. puni. 15.514>	Agger monstrat iter, properatis deuolat armis.
<sili. puni. 15.515>	Non tanto strepuere metu primordia belli.
<sili. puni. 15.516>	Nunc geminum Hannibalem, nunc iactant bina coire
<sili. puni. 15.517>	Hinc atque hinc castra et pastos per prospera bella
<sili. puni. 15.518>	Sanguine ductores Italo coniungere Martem
<sili. puni. 15.519>	Et duplicare acies. uenturum ad moenia cursu
<sili. puni. 15.520>	Hostem praecipiti et uisurum haerentia porta
<sili. puni. 15.521>	Spicula Elissaeis nuper contorta lacertis.
<sili. puni. 15.522>	His super infrendens sic secum Oenotria Tellus:
<sili. puni. 15.523>	"Tantone (heu superi!) spernor contempta furore
<sili. puni. 15.524>	Sidoniae gentis, quae quondam sceptra timentem
<sili. puni. 15.525>	Nati Saturnum nostris considere in oris
<sili. puni. 15.526>	Et regnare dedi? decima haec iam uertitur aestas,
<sili. puni. 15.527>	Ex quo proterimur. iuuenis, cui sola supersunt
<sili. puni. 15.528>	In superos bella, extremo de litore rapta
<sili. puni. 15.529>	Intulit arma mihi temeratisque Alpibus ardens
<sili. puni. 15.530>	In nostros descendit agros. quot corpora texi
<sili. puni. 15.531>	Caesorum stratis totiens deformis alumnis!
<sili. puni. 15.532>	Nulla mihi floret bacis felicibus arbor
<sili. puni. 15.533>	Immatura seges rapido succiditur ense
<sili. puni. 15.534>	Culmina uillarum nostrum delapsa feruntur
<sili. puni. 15.535>	In gremium foedantque suis mea regna ruinis.
<sili. puni. 15.536>	Hunc etiam, uastis qui nunc sese intulit oris,
<sili. puni. 15.537>	Perpetiar miseras quaerentem exurere belli
<sili. puni. 15.538>	Reliquias? tum me scindat uagus Afer aratro,
<sili. puni. 15.539>	Et Libys Ausoniis commendet semina sulcis
<sili. puni. 15.540>	Ni cuncta, exsultant quae latis agmina campis,
<sili. puni. 15.541>	Vno condiderim tumulo." dum talia uersat
<sili. puni. 15.542>	Et thalamos claudit Nox atra deumque hominumque,
<sili. puni. 15.543>	Tendit Amyclaei praeceps ad castra nepotis.
<sili. puni. 15.544>	Is tum Lucanis cohibentem finibus arma
<sili. puni. 15.545>	Poenum uicini seruabat caespite ualli.
<sili. puni. 15.546>	Hic iuuenem aggreditur Latiae telluris imago:
<sili. puni. 15.547>	"Clausorum decus atque erepto maxima Romae
<sili. puni. 15.548>	Spes Nero Marcello, rumpe atque expelle quietem.
<sili. puni. 15.549>	Magnum aliquid tibi, si patriae uis addere fatis,
<sili. puni. 15.550>	Audendum est, quod depulso quoque moenibus hoste
<sili. puni. 15.551>	Victores fecisse tremant. fulgentibus armis
<sili. puni. 15.552>	Poenus inundauit campos, qua Sena relictum
<sili. puni. 15.553>	Gallorum a populis seruat per saecula nomen.
<sili. puni. 15.554>	Ni propere alipedes rapis ad certamina turmas,
<sili. puni. 15.555>	Serus deletae post auxiliabere Romae.
<sili. puni. 15.556>	Surge, age, fer gressus. patulos regione Matauri
<sili. puni. 15.557>	Damnaui tumulis Poenorum atque ossibus agros."
<sili. puni. 15.558>	His dictis abit atque abscedens uisa pauentem
<sili. puni. 15.559>	Attrahere et fractis turmas propellere portis.
<sili. puni. 15.560>	Rumpit flammato turbatus corde soporem
<sili. puni. 15.561>	Ac supplex geminas tendens ad sidera palmas
<sili. puni. 15.562>	Tellurem Noctemque et caelo sparsa precatur
<sili. puni. 15.563>	Astra ducemque uiae tacito sub lumine Phoeben.
<sili. puni. 15.564>	Inde legit dignas tanta ad conamina dextras,
<sili. puni. 15.565>	Quaque iacet superi Larinas accola ponti,
<sili. puni. 15.566>	Qua duri bello gens Marrucina fidemque
<sili. puni. 15.567>	Exuere indocilis sociis Frentanus in armis,
<sili. puni. 15.568>	Tum qua uitiferos domitat Praetutia pubes
<sili. puni. 15.569>	Laeta laboris agros, et penna et fulmine et undis
<sili. puni. 15.570>	Hibernis et Achaemenio uelocior arcu
<sili. puni. 15.571>	Euolat. hortator sibi quisque "age, perge, salutem
<sili. puni. 15.572>	Ausoniae ancipites superi et, stet Roma cadatne,
<sili. puni. 15.573>	In pedibus posuere tuis" clamantque ruuntque.
<sili. puni. 15.574>	Hortandi genus acer habet praecedere ductor.
<sili. puni. 15.575>	Illum augent cursus annisi aequare sequendo
<sili. puni. 15.576>	Atque indefessi noctemque diemque feruntur.
<sili. puni. 15.577>	At Roma aduersi tantum et mala gliscere belli
<sili. puni. 15.578>	Accipiens trepidare metu nimiumque Neronem
<sili. puni. 15.579>	Sperauisse queri atque uno sibi uulnere posse
<sili. puni. 15.580>	Auferri restantem animam. non arma nec aurum
<sili. puni. 15.581>	Nec pubem nec, quem fundat, superesse cruorem.
<sili. puni. 15.582>	Scilicet Hasdrubalem inuadat, qui ad proelia soli
<sili. puni. 15.583>	Hannibali satis esse nequit? iam rursus, ubi arma
<sili. puni. 15.584>	Auertisse suo cognorit deuia uallo,
<sili. puni. 15.585>	Haesurum portis Poenum. uenisse, superbo
<sili. puni. 15.586>	Qui fratri certet, cui maxima gloria cedat
<sili. puni. 15.587>	Vrbis deletae. fremit amens corde sub imo
<sili. puni. 15.588>	Ordo patrum ac magno interea meditatur amore
<sili. puni. 15.589>	Seruandi decoris, quonam se fine minanti
<sili. puni. 15.590>	Seruitio eripiat diuosque euadat iniquos.
<sili. puni. 15.591>	Hos inter gemitus obscuro noctis opacae
<sili. puni. 15.592>	Succedit castris Nero, quae coniuncta feroci
<sili. puni. 15.593>	Liuius Hasdrubali uallo custode tenebat.
<sili. puni. 15.594>	Belliger is quondam scitusque accendere Martem
<sili. puni. 15.595>	Floruerat primo clarus pugnator in aeuo.
<sili. puni. 15.596>	Mox falso laesus non aequi crimine uulgi
<sili. puni. 15.597>	Secretis ruris tristes absconderat annos.
<sili. puni. 15.598>	Sed postquam grauior moles terrorque periclo
<sili. puni. 15.599>	Poscebat propiore uirum, reuocatus ad arma
<sili. puni. 15.600>	Tot caesis ducibus patriae donauerat iram.
<sili. puni. 15.601>	At non Hasdrubalem fraudes latuere recentum
<sili. puni. 15.602>	Armorum, quamquam tenebris nox texerat astus.
<sili. puni. 15.603>	Pulueris in clipeis uestigia uisa mouebant
<sili. puni. 15.604>	Et, properi signum accursus, sonipesque uirique
<sili. puni. 15.605>	Substricti corpus. bis clarum, bucina, signum
<sili. puni. 15.606>	Praeterea gemino prodebat iuncta magistro
<sili. puni. 15.607>	Castra regi. uerum fratri si uita supersit,
<sili. puni. 15.608>	Qui tandem licitum socias coniungere uires
<sili. puni. 15.609>	Consulibus? sed enim solum, dum uera patescant,
<sili. puni. 15.610>	Cunctandi restare dolum Martemque trahendi.
<sili. puni. 15.611>	Nec consulta fugae segni formidine differt.
<sili. puni. 15.612>	Nox, somni genetrix, mortalia pectora curis
<sili. puni. 15.613>	Purgarat, tenebraeque horrenda silentia alebant.
<sili. puni. 15.614>	Erepit suspensa ferens uestigia castris
<sili. puni. 15.615>	Et muta elabi tacito iubet agmina passu.
<sili. puni. 15.616>	Illunem nacti per rura tacentia noctem
<sili. puni. 15.617>	Accelerant uitantque sonos; sed percita falli
<sili. puni. 15.618>	Sub tanto motu Tellus nequit. implicat actas
<sili. puni. 15.619>	Caeco errore uias umbrisque fauentibus arto
<sili. puni. 15.620>	Circumagit spatio sua per uestigia ductos.
<sili. puni. 15.621>	Nam qua curuatas sinuosis flexibus amnis
<sili. puni. 15.622>	Obliquat ripas refluoque per aspera lapsu
<sili. puni. 15.623>	In sese redit, hac casso ducente labore
<sili. puni. 15.624>	Exiguum inuoluunt frustratis gressibus orbem,
<sili. puni. 15.625>	Inque errore uiae tenebrarum munus ademptum.
<sili. puni. 15.626>	Lux surgit panditque fugam. ruit acer apertis
<sili. puni. 15.627>	Turbo equitum portis, atque omnes ferrea late
<sili. puni. 15.628>	Tempestas operit campos. nondum arma manusque
<sili. puni. 15.629>	Permixtae, iam tela bibunt praemissa cruorem.
<sili. puni. 15.630>	Hinc iussae Poenum fugientem sistere pennae
<sili. puni. 15.631>	Dictaeae uolitant, hinc lancea turbine nigro
<sili. puni. 15.632>	Fert letum cuicumque uiro, quem prenderit ictus.
<sili. puni. 15.633>	Deponunt abitus curam trepidique coactas
<sili. puni. 15.634>	Constituunt acies et spes ad proelia uertunt.
<sili. puni. 15.635>	Ipse inter medios (nam rerum dura uidebat)
<sili. puni. 15.636>	Sidonius ductor tergo sublimis ab alto
<sili. puni. 15.637>	Quadrupedantis equi tendens uocemque manusque:
<sili. puni. 15.638>	"Per decora extremo uobis quaesita sub axe,
<sili. puni. 15.639>	Per fratris laudes oro, uenisse probemus
<sili. puni. 15.640>	Germanum Hannibalis. Latio Fortuna laborat
<sili. puni. 15.641>	Aduersis documenta dare atque ostendere, quantus
<sili. puni. 15.642>	Verterit in Rutulos domitor telluris Hiberae
<sili. puni. 15.643>	Suetus ad Herculeas miles bellare columnas.
<sili. puni. 15.644>	Forsitan et pugnas ueniat germanus in ipsas.
<sili. puni. 15.645>	Digna uiro, digna, obtestor, spectacula pleno
<sili. puni. 15.646>	Corporibus properate solo. quicumque timeri
<sili. puni. 15.647>	Dux bello poterat, fratri iacet. unica nunc spes,
<sili. puni. 15.648>	E poena ac latebris infracto Liuius aeuo,
<sili. puni. 15.649>	Damnatum, offertur uobis, caput. ite agite, oro,
<sili. puni. 15.650>	Sternite ductorem, cum quo concurrere fratri
<sili. puni. 15.651>	Sit pudor, et turpi finem donate senectae."
<sili. puni. 15.652>	At contra Nero: "quid cessas clusisse labores
<sili. puni. 15.653>	Ingentis belli? pedibus tibi gloria, miles,
<sili. puni. 15.654>	Parta ingens. nunc accumula coepta ardua dextra.
<sili. puni. 15.655>	Heu temere abducto liquisti robore castra,
<sili. puni. 15.656>	Ni factum absoluit uictoria. praecipe laudem.
<sili. puni. 15.657>	Aduentu cecidisse tuo memorabitur hostis."
<sili. puni. 15.658>	Parte alia insignis nudatis casside canis
<sili. puni. 15.659>	Liuius: "huc, iuuenes, huc me spectate ruentem
<sili. puni. 15.660>	In pugnas, quantumque meus patefecerit ensis,
<sili. puni. 15.661>	Tantum intrate loci et tandem praecludite ferro
<sili. puni. 15.662>	Iam nimium patulas Poenis grassantibus Alpes.
<sili. puni. 15.663>	Quod ni ueloci prosternimus agmina Marte
<sili. puni. 15.664>	Et fulmen subitum Carthaginis Hannibal adsit,
<sili. puni. 15.665>	Qui deus infernis quemquam nostrum eximat umbris?"
<sili. puni. 15.666>	Hinc galea capite accepta dicta horrida ferro
<sili. puni. 15.667>	Sancit et obtectus senium fera proelia miscet.
<sili. puni. 15.668>	Illum per cuneos et per densissima campi
<sili. puni. 15.669>	Corpora tot dantem leto, quot spicula torsit,
<sili. puni. 15.670>	Turbati fugere Macae, fugere feroces
<sili. puni. 15.671>	Autololes Rhodanique comas intonsa iuuentus.
<sili. puni. 15.672>	Fatidicis Nabis ueniens Hammonis harenis
<sili. puni. 15.673>	Improba miscebat securus proelia fati
<sili. puni. 15.674>	Ceu tutante deo ac patriis spolia Itala templis
<sili. puni. 15.675>	Fixurum uano tumidus promiserat ore.
<sili. puni. 15.676>	Ardebat gemma Garamantide caerula uestis,
<sili. puni. 15.677>	Vt cum sparsa micant stellarum lumina caelo,
<sili. puni. 15.678>	Et gemmis galeam clipeumque accenderat auro.
<sili. puni. 15.679>	Casside cornigera dependens infula sacros
<sili. puni. 15.680>	Prae se terrores diuumque ferebat honorem.
<sili. puni. 15.681>	Arcus erat pharetraeque uiro atque incocta cerastis
<sili. puni. 15.682>	Spicula et armatus peragebat bella ueneno.
<sili. puni. 15.683>	Necnon cornipedis tergo de more repostus
<sili. puni. 15.684>	Sustentata genu per campum pondera conti
<sili. puni. 15.685>	Sarmatici prona aduersos urgebat in hostes.
<sili. puni. 15.686>	Tum quoque transfixum telo per membra, per arma
<sili. puni. 15.687>	Consulis ante oculos magno clamore Sabellum
<sili. puni. 15.688>	Asportabat ouans et ouans Hammona canebat.
<sili. puni. 15.689>	Non tulit hanc iram tantosque in corde tumores
<sili. puni. 15.690>	Barbarico senior telumque intorsit et una
<sili. puni. 15.691>	Praedam animamque simul uictori uictor ademit.
<sili. puni. 15.692>	Adsilit audito tristis clamore ruinae
<sili. puni. 15.693>	Hasdrubal et coeptantem Arabum raptare perempto
<sili. puni. 15.694>	Gemmiferi spolium cultus auroque rigentes
<sili. puni. 15.695>	Exuuias iaculum a tergo perlibrat ad ossa.
<sili. puni. 15.696>	Iam correpta miser geminis uelamina palmis
<sili. puni. 15.697>	Carpebat propere et trepidos nudauerat artus:
<sili. puni. 15.698>	Concidit ac sacras uestes atque aurea fila
<sili. puni. 15.699>	Reddidit exanimo spoliatum lapsus in hostem.
<sili. puni. 15.700>	At Canthus Rutilum, Canthus possessor harenae,
<sili. puni. 15.701>	Qua celebre inuicti nomen posuere Philaeni,
<sili. puni. 15.702>	Ditem ouium Rutilum obtruncat, cui mille sub altis
<sili. puni. 15.703>	Lanigerae balant stabulis. ipse otia molli
<sili. puni. 15.704>	Exercens cura gelido nunc flumine soles
<sili. puni. 15.705>	Frangebat nimios pecori, nunc laetus in herba
<sili. puni. 15.706>	Tondebat niueae splendentia uellera lanae
<sili. puni. 15.707>	Aut, pecus e pastu cum sese ad tecta referret,
<sili. puni. 15.708>	Noscentes matres spectabat ouilibus agnos.
<sili. puni. 15.709>	Occubuit clipei transfixo proditus aere
<sili. puni. 15.710>	Et sero ingemuit stabulis exisse paternis.
<sili. puni. 15.711>	Acrius hoc Italum pubes incurrit et urget,
<sili. puni. 15.712>	Vt torrens, ut tempestas, ut flamma corusci
<sili. puni. 15.713>	Fulminis, ut Borean pontus fugit, ut caua currunt
<sili. puni. 15.714>	Nubila, cum pelago caelum permiscuit Eurus.
<sili. puni. 15.715>	-Procerae stabant, Celtarum signa, cohortes,
<sili. puni. 15.716>	Prima acies. hos impulsu cuneoque feroci
<sili. puni. 15.717>	Laxat uis subita, et fessos errore uiarum
<sili. puni. 15.718>	Nec soli faciles longique laboris anhelos
<sili. puni. 15.719>	Auertit patrius genti pauor. addere tergo
<sili. puni. 15.720>	Hastas Ausonius teloque instare sequaci
<sili. puni. 15.721>	Nec donare fugam. cadit uno uulnere Thyrmis,
<sili. puni. 15.722>	Non uno Rhodanus, profligatumque sagittae
<sili. puni. 15.723>	Lancea deturbat Morinum et iam iamque cadentem.
<sili. puni. 15.724>	Cedentes urget totas largitus habenas
<sili. puni. 15.725>	Liuius acer equo et turmis abeuntibus infert
<sili. puni. 15.726>	Cornipedem. tunc auersi surgentia colla
<sili. puni. 15.727>	Disicit ense Mosae. percussit pondere terram
<sili. puni. 15.728>	Cum galea ex alto lapsum caput; at residentem
<sili. puni. 15.729>	Turbatus rapuit sonipes in proelia truncum.
<sili. puni. 15.730>	Hic Cato (nam medio uibrabat et ipse tumultu)
<sili. puni. 15.731>	"Si, primas" inquit "bello cum amisimus Alpes,
<sili. puni. 15.732>	Hic iuueni oppositus Tyrio foret! ei mihi quanta
<sili. puni. 15.733>	Cessauit Latio dextra, et quot funera Poenis
<sili. puni. 15.734>	Donarunt praui suffragia tristia campi!"
<sili. puni. 15.735>	Iamque inclinabant acies, cunctisque pauorem
<sili. puni. 15.736>	Gallorum induerat pauor, et Fortuna ruebat
<sili. puni. 15.737>	Sidonia: ad Rutulos Victoria uerterat alas.
<sili. puni. 15.738>	Celsus ceu prima reflorescente iuuenta
<sili. puni. 15.739>	Ibat consul ouans, maior maiorque uideri.
<sili. puni. 15.740>	Ecce trahens secum canentem puluere turmam
<sili. puni. 15.741>	Ductor Agenoreus subit intorquensque lacertis
<sili. puni. 15.742>	Tela sonat: "cohibete fugam. cui cedimus hosti?
<sili. puni. 15.743>	Nonne pudet? conuersa senex marcentibus annis
<sili. puni. 15.744>	Agmina agit. nunc, quaeso, mihi nunc dextera in armis
<sili. puni. 15.745>	Degenerat, nostrique piget? mihi Belus auorum
<sili. puni. 15.746>	Principium, mihi cognatum Sidonia Dido
<sili. puni. 15.747>	Nomen et ante omnes bello numerandus Hamilcar
<sili. puni. 15.748>	Est genitor, mihi, cui cedunt montesque lacusque
<sili. puni. 15.749>	Et campi atque amnes, frater. me magna secundum
<sili. puni. 15.750>	Carthago putat Hannibali, me Baetis in oris
<sili. puni. 15.751>	Aequant germano passae mea proelia gentes."
<sili. puni. 15.752>	Talia dum memorat medios ablatus in hostes,
<sili. puni. 15.753>	Vt noua conspecti fulserunt consulis arma,
<sili. puni. 15.754>	Hastam praepropero nisu iacit. illa per oras
<sili. puni. 15.755>	Aerati clipei et loricae tegmina summo
<sili. puni. 15.756>	Incidit haud felix umero parceque petitum
<sili. puni. 15.757>	Perstrinxit corpus nec multo tincta cruore,
<sili. puni. 15.758>	Vana sed optanti promisit gaudia Poeno.
<sili. puni. 15.759>	Turbati Rutuli, confusaque pectora uisu
<sili. puni. 15.760>	Terrifico. tunc increpitans conamina consul:
<sili. puni. 15.761>	"Femineis laesum uana inter proelia corpus
<sili. puni. 15.762>	Vnguibus aut palmis credas puerilibus ictum.
<sili. puni. 15.763>	Ite, docete, uiri, Romanae uulnera suerint
<sili. puni. 15.764>	Quanta afferre manus." tum uero effunditur ingens
<sili. puni. 15.765>	Telorum uis, et densa sol uincitur umbra.
<sili. puni. 15.766>	Iamque per extentos alterna strage uirorum
<sili. puni. 15.767>	Corpora fusa iacent campos demersaque in undam
<sili. puni. 15.768>	Iunxerunt cumulo crescente cadauera ripas,
<sili. puni. 15.769>	Vt, cum uenatu saltus exercet opacos
<sili. puni. 15.770>	Dictynna et laetae praebet spectacula matri
<sili. puni. 15.771>	Aut Pindi nemora excutiens aut Maenala lustrans
<sili. puni. 15.772>	(Omnis Naiadum plenis comitata pharetris
<sili. puni. 15.773>	Turba ruit, striduntque sagittiferi coryti),
<sili. puni. 15.774>	Tum per saxa ferae perque ipsa cubilia fusae,
<sili. puni. 15.775>	Per ualles fluuiosque atque antra uirentia musco
<sili. puni. 15.776>	Multa strage iacent; exsultat uertice montis
<sili. puni. 15.777>	Gratam perlustrans oculis Latonia praedam.
<sili. puni. 15.778>	Audito ante alios senioris uulnere rumpit
<sili. puni. 15.779>	Per medios Nero saeuus iter uisaque uirorum
<sili. puni. 15.780>	Aequali pugna "quid enim, quid deinde relictum est
<sili. puni. 15.781>	Italiae fatis? hunc si non uincitis hostem,
<sili. puni. 15.782>	Hannibalem uincetis?" ait. ruit ocius amens
<sili. puni. 15.783>	In medios, Tyriumque ducem inter prima frementem
<sili. puni. 15.784>	Agmina ut aspexit, rabidi ceu belua ponti
<sili. puni. 15.785>	Per longum sterili ad pastus iactata profundo,
<sili. puni. 15.786>	Cum procul in fluctu piscem male saucia uidit,
<sili. puni. 15.787>	Aestuat et lustrans nantem sub gurgite praedam
<sili. puni. 15.788>	Absorbet late permixtum piscibus aequor,
<sili. puni. 15.789>	Non telo mora, non dictis. "haud amplius" inquit
<sili. puni. 15.790>	"Elabere mihi. non hic nemora auia fallent
<sili. puni. 15.791>	Pyrenes, nec promissis frustrabere uanis,
<sili. puni. 15.792>	Vt quondam terra fallax deprensus Hibera
<sili. puni. 15.793>	Euasti nostram mentito foedere dextram."
<sili. puni. 15.794>	Haec Nero et intorquet iaculum, nec futilis ictus.
<sili. puni. 15.795>	Nam latere extremo cuspis librata resedit.
<sili. puni. 15.796>	Inuadit stricto super haec interritus ense
<sili. puni. 15.797>	Collapsique premens umbone trementia membra
<sili. puni. 15.798>	"Si qua sub extremo casu mandata referri
<sili. puni. 15.799>	Germano uis forte tuo, portabimus" inquit.
<sili. puni. 15.800>	Contra Sidonius: "leto non terreor ullo.
<sili. puni. 15.801>	Vtere Marte tuo, dum nostris manibus adsit
<sili. puni. 15.802>	Actutum uindex. mea si suprema referre
<sili. puni. 15.803>	Fratri uerba paras, mando Capitolia uictor
<sili. puni. 15.804>	Exurat cinerique Iouis permisceat ossa
<sili. puni. 15.805>	Et cineres nostros." cupientem annectere plura
<sili. puni. 15.806>	Feruentemque ira mortis transuerberat ense
<sili. puni. 15.807>	Et rapit infidum uictor caput. agmina fuso
<sili. puni. 15.808>	Sternuntur duce non ultra fidentia Marti.
<sili. puni. 15.809>	Iamque diem solisque uices nox abstulit atra,
<sili. puni. 15.810>	Cum uires parco uictu somnoque reducunt,
<sili. puni. 15.811>	Ac nondum remeante die uictricia signa,
<sili. puni. 15.812>	Qua uentum, referunt clausis formidine castris.
<sili. puni. 15.813>	Tum Nero procera sublimia cuspide portans
<sili. puni. 15.814>	Ora ducis caesi "Cannas pensauimus," inquit
<sili. puni. 15.815>	"Hannibal, et Trebiam et Thrasymenni litora tecum
<sili. puni. 15.816>	Fraterno capite. i, duplica nunc perfida bella
<sili. puni. 15.817>	Et geminas accerse acies. haec praemia restant,
<sili. puni. 15.818>	Qui tua tramissis optarint Alpibus arma."
<sili. puni. 15.819>	Compressit lacrimas Poenus minuitque ferendo
<sili. puni. 15.820>	Constanter mala et inferias in tempore dignas
<sili. puni. 15.821>	Missurum fratri clauso commurmurat ore.
<sili. puni. 15.822>	Tum castris procul amotis aduersa quiete
<sili. puni. 15.823>	Dissimulans dubia exclusit certamina Martis.
<sili. puni. 16.1>	Bruttia maerentem casus patriaeque suosque
<sili. puni. 16.2>	Hannibalem accepit tellus. hic aggere saeptus
<sili. puni. 16.3>	In tempus posita ad renouandum bella coquebat,
<sili. puni. 16.4>	Abditus ut silua, stabulis cum cessit ademptis,
<sili. puni. 16.5>	Amisso taurus regno gregis auia clauso
<sili. puni. 16.6>	Molitur saltu certamina iamque feroci
<sili. puni. 16.7>	Mugitu nemora exterret perque ardua cursu
<sili. puni. 16.8>	Saxa ruit, sternit siluas rupesque lacessit
<sili. puni. 16.9>	Irato rabidus cornu; tremit omnis ab alto
<sili. puni. 16.10>	Prospectans scopulo pastor noua bella parantem.
<sili. puni. 16.11>	Sed uigor hausurus Latium, si cetera Marti
<sili. puni. 16.12>	Adiumenta forent, praua obtrectante suorum
<sili. puni. 16.13>	Inuidia reuocare animos ac stare negata
<sili. puni. 16.14>	Cogebatur ope et senio torpescere rerum.
<sili. puni. 16.15>	Parta tamen formido manu et tot caedibus olim
<sili. puni. 16.16>	Quaesitus terror uelut inuiolabile telis
<sili. puni. 16.17>	Seruabant sacrumque caput, proque omnibus armis
<sili. puni. 16.18>	Et castrorum opibus dextrisque recentibus unum
<sili. puni. 16.19>	Hannibalis sat nomen erat. tot dissona lingua
<sili. puni. 16.20>	Agmina, barbarico tot discordantia ritu
<sili. puni. 16.21>	Corda uirum mansere gradu, rebusque retusis
<sili. puni. 16.22>	Fidas ductoris tenuit reuerentia mentes.
<sili. puni. 16.23>	Nec uero Ausonia tantum se laetus agebat
<sili. puni. 16.24>	Dardanidis Mauors. nam terra cedit Hibera
<sili. puni. 16.25>	Auriferis tandem Phoenix depulsus ab aruis.
<sili. puni. 16.26>	Iam Mago exutus castris agitante pauore
<sili. puni. 16.27>	In Libyam propero tramisit caerula uelo.
<sili. puni. 16.28>	Ecce aliud decus haud uno contenta fauore
<sili. puni. 16.29>	Nutribat Fortuna duci. nam concitus Hannon
<sili. puni. 16.30>	Aduentabat agens crepitantibus agmina caetris
<sili. puni. 16.31>	Barbara et indigenas serus raptabat Hiberos.
<sili. puni. 16.32>	Non ars aut astus belli uel dextera derat,
<sili. puni. 16.33>	Si non Scipiadae concurreret. omnia ductor
<sili. puni. 16.34>	Magna adeo Ausonius maiori mole premebat,
<sili. puni. 16.35>	Vt Phoebe stellas, ut fratris lumina Phoeben
<sili. puni. 16.36>	Exsuperant montesque Atlas et flumina Nilus,
<sili. puni. 16.37>	Vt pater Oceanus Neptunia caerula uincit.
<sili. puni. 16.38>	Vallantem castra (obscuro nam uesper Olympo
<sili. puni. 16.39>	Fundere non aequam trepidanti coeperat umbram)
<sili. puni. 16.40>	Aggreditur Latius rector subitoque tumultu
<sili. puni. 16.41>	Caeduntur passim coepti munimina ualli
<sili. puni. 16.42>	Imperfecta super. contexere herbida lapsos
<sili. puni. 16.43>	Pondera, et in tumuli concessit caespes honorem.
<sili. puni. 16.44>	Vix uni mens digna uiro, nouisse minores
<sili. puni. 16.45>	Quam deceat pretiumque operis sit tradere famae.
<sili. puni. 16.46>	Cantaber ingenio membrorum et mole timeri
<sili. puni. 16.47>	Vel nudus telis poterat Larus. hic fera gentis
<sili. puni. 16.48>	More securigera miscebat proelia dextra.
<sili. puni. 16.49>	Et quamquam fundi se circum pulsa uideret
<sili. puni. 16.50>	Agmina, deleta gentilis pube cateruae
<sili. puni. 16.51>	Caesorum implebat solus loca; seu foret hostis
<sili. puni. 16.52>	Comminus, expleri gaudebat uulnere frontis
<sili. puni. 16.53>	Aduersae, seu laeua acies in bella uocaret
<sili. puni. 16.54>	Obliquo telum reflexum Marte rotabat;
<sili. puni. 16.55>	At cum pone ferox auersi in terga ueniret
<sili. puni. 16.56>	Victor, nil trepidans retro iactare bipennem
<sili. puni. 16.57>	Callebat, nulla belli non parte timendus.
<sili. puni. 16.58>	Huic ducis inuicti germanus turbine uasto
<sili. puni. 16.59>	Scipio contorquens hastam cudone comantes
<sili. puni. 16.60>	Disiecit crines. namque altius acta cucurrit
<sili. puni. 16.61>	Cuspis et elata procul est eiecta securi.
<sili. puni. 16.62>	At iuuenis, cui telum ingens accesserat ira,
<sili. puni. 16.63>	Barbaricam assiliens magno clamore bipennem
<sili. puni. 16.64>	Incutit. intremuere acies, sonuitque per auras
<sili. puni. 16.65>	Pondere belligero pulsati tegminis umbo,
<sili. puni. 16.66>	Haud impune quidem; remeans nam dextera ab ictu
<sili. puni. 16.67>	Decisa est gladio ac dilecto immortua telo.
<sili. puni. 16.68>	Qui postquam murus miseris ruit, agmina concors
<sili. puni. 16.69>	Auertit fuga confestim dispersa per agros.
<sili. puni. 16.70>	Nec pugnae species, sed poenae tristis imago
<sili. puni. 16.71>	Illa erat hinc tantum caedentum atque inde ruentum
<sili. puni. 16.72>	Per medios Hannon palmas post terga reuinctus
<sili. puni. 16.73>	Ecce trahebatur lucemque (heu dulcia caeli
<sili. puni. 16.74>	Lumina!) captiuus lucem inter uincla petebat.
<sili. puni. 16.75>	Cui rector Latius: "tanta, en, qui regna reposcant,
<sili. puni. 16.76>	Quis cedat toga et armiferi gens sacra Quirini!
<sili. puni. 16.77>	Seruitio si tam faciles, cur bella refertis?"
<sili. puni. 16.78>	Haec inter celerare gradum, coniungat ut arma,
<sili. puni. 16.79>	Hasdrubalem ignarum cladis praenuntius affert
<sili. puni. 16.80>	Explorator eques. raptat dux obuia signa
<sili. puni. 16.81>	Ac postquam optatam laetus contingere pugnam
<sili. puni. 16.82>	Vidit et ad letum magno uenientia cursu
<sili. puni. 16.83>	Agmina, suspiciens caelum "nil amplius" inquit
<sili. puni. 16.84>	"Vos hodie posco, superi. protraxtis ad arma
<sili. puni. 16.85>	Quod profugos, satis est. in dextra cetera nobis.
<sili. puni. 16.86>	Vota, uiri, rapite, ite, precor. uocat ecce furentes
<sili. puni. 16.87>	Hinc pater, hinc patruus. gemina o mihi numina belli,
<sili. puni. 16.88>	Ducite, adeste, sequor. dignas spectabitis, aut me
<sili. puni. 16.89>	Praescia mens fallit, uestro iam nomine caedes.
<sili. puni. 16.90>	Nam quis erit tandem campis telluris Hiberae
<sili. puni. 16.91>	Bellandi modus? en umquam lucebit in orbe
<sili. puni. 16.92>	Ille dies, quo te armorum, Carthago, meorum
<sili. puni. 16.93>	Aspiciam sonitus admotaque bella trementem?"
<sili. puni. 16.94>	Dixerat, et raucus stridenti murmure clangor
<sili. puni. 16.95>	Increpuit. tonuere feris clamoribus astra.
<sili. puni. 16.96>	Concurrunt, quantumque rapit uiolentia ponti,
<sili. puni. 16.97>	Et Notus et Boreas et inexorabilis Auster
<sili. puni. 16.98>	Cum mergunt plenas tumefacta sub aequora classes,
<sili. puni. 16.99>	Aut cum letiferos accendens Sirius ignes
<sili. puni. 16.100>	Torret anhelantem saeuis ardoribus orbem,
<sili. puni. 16.101>	Tantum acies hominumque ferox discordia ferro
<sili. puni. 16.102>	Demetit. haud ullus terrarum aequarit hiatus
<sili. puni. 16.103>	Pugnarum damna, aut strages per inhospita lustra
<sili. puni. 16.104>	Vmquam tot dederit rabies horrenda ferarum.
<sili. puni. 16.105>	Iam campi uallesque madent, hebetataque tela.
<sili. puni. 16.106>	Et Libys occubuere et amantes Martis Hiberi.
<sili. puni. 16.107>	Stat tamen una loco perfossis debilis armis
<sili. puni. 16.108>	Luctaturque acies, qua concutit Hasdrubal hastam.
<sili. puni. 16.109>	Nec finem daret ille dies animosaque uirtus,
<sili. puni. 16.110>	Ni perlapsa uiro loricae tegmine harundo
<sili. puni. 16.111>	Et parco summum uiolasset uulnere corpus
<sili. puni. 16.112>	Suasissetque fugam. rapido certamina linquit
<sili. puni. 16.113>	In latebras auectus equo noctisque per umbram
<sili. puni. 16.114>	Ad Tartessiacos tendit per litora portus.
<sili. puni. 16.115>	Proximus in pugna ductori Marte manuque
<sili. puni. 16.116>	Regnator Nomadum fuerat, mox foedere longo
<sili. puni. 16.117>	Cultuque Aeneadum nomen Masinissa superbum.
<sili. puni. 16.118>	Huic fesso, quos dura fuga et nox suaserat atra,
<sili. puni. 16.119>	Carpenti somnos subitus rutilante coruscum
<sili. puni. 16.120>	Vertice fulsit apex, crispamque inuoluere uisa est
<sili. puni. 16.121>	Mitis flamma comam atque hirta se spargere fronte.
<sili. puni. 16.122>	Concurrunt famuli et serpentes tempora circum
<sili. puni. 16.123>	Festinant gelidis restinguere fontibus ignes.
<sili. puni. 16.124>	At grandaeua deum praenoscens omina mater
<sili. puni. 16.125>	"Sic, sic, caelicolae, portentaque uestra secundi
<sili. puni. 16.126>	Condite" ait. "duret capiti per saecula lumen.
<sili. puni. 16.127>	Ne uero, ne, nate, deum tam laeta pauesce
<sili. puni. 16.128>	Prodigia aut sacras metue inter tempora flammas.
<sili. puni. 16.129>	Hic tibi Dardaniae promittit foedera gentis,
<sili. puni. 16.130>	Hic tibi regna dabit regnis maiora paternis
<sili. puni. 16.131>	Ignis et adiunget Latiis tua nomina fatis."
<sili. puni. 16.132>	Sic uates, iuuenisque animum tam clara mouebant
<sili. puni. 16.133>	Monstra nec a Poenis ulli uirtutis honores,
<sili. puni. 16.134>	Hannibal ipse etiam iam iamque modestior armis.
<sili. puni. 16.135>	Aurora obscuri tergebat nubila caeli
<sili. puni. 16.136>	Vixque Atlantiadum rubefecerat ora sororum.
<sili. puni. 16.137>	Tendit in Ausonios et adhuc hostilia castra.
<sili. puni. 16.138>	Atque ubi se uallo intulerat ductorque benigno
<sili. puni. 16.139>	Accepit Latius uultu, rex talibus infit:
<sili. puni. 16.140>	"Caelestum monita et sacrae responsa parentis
<sili. puni. 16.141>	Disque tua, o Rutulum rector, gratissima uirtus
<sili. puni. 16.142>	Auulsum Tyriis huc me duxere uolentem.
<sili. puni. 16.143>	Si tibi non segnes tua contra fulmina saepe
<sili. puni. 16.144>	Visi stare sumus, dignam te, nate Tonantis,
<sili. puni. 16.145>	Afferimus dextram. nec nos aut uana subegit
<sili. puni. 16.146>	Incertae mentis leuitas et mobile pectus,
<sili. puni. 16.147>	Aut spes et laeti sectamur praemia Martis.
<sili. puni. 16.148>	Perfidiam fugio et periuram ab origine gentem.
<sili. puni. 16.149>	Tu, quando Herculeis finisti proelia metis,
<sili. puni. 16.150>	Nunc ipsam belli nobiscum inuade parentem.
<sili. puni. 16.151>	Ille tibi, qui iam gemino Laurentia lustro
<sili. puni. 16.152>	Possedit regna et scalas ad moenia Romae
<sili. puni. 16.153>	Admouet, in Libyam flammis ferroque trahendus."
<sili. puni. 16.154>	Sic Nomadum ductor. tunc dextra Scipio dextram
<sili. puni. 16.155>	Amplexus: "si pulchra tibi Mauorte uidetur,
<sili. puni. 16.156>	Pulchrior est gens nostra fide. dimitte bilingues
<sili. puni. 16.157>	Ex animo socios. magna hinc te praemia clarae
<sili. puni. 16.158>	Virtutis, Masinissa, manent, citiusque uel armis
<sili. puni. 16.159>	Quam gratae studio uincetur Scipio mentis.
<sili. puni. 16.160>	Cetera quae Libyam portari incendia suades,
<sili. puni. 16.161>	Expediet tempus. nec enim sunt talia rerum
<sili. puni. 16.162>	Non meditata mihi, et mentem Carthago fatigat."
<sili. puni. 16.163>	Hinc iuueni dona insignem uelamine picto
<sili. puni. 16.164>	Dat chlamydem stratumque ostro, quem ceperat ipse
<sili. puni. 16.165>	Deiecto uictor Magone animique probarat,
<sili. puni. 16.166>	Cornipedem, tum, qua diuum libabat ad aras
<sili. puni. 16.167>	Hasdrubal, ex auro pateram galeamque comantem.
<sili. puni. 16.168>	Exin firmato sociali foedere regis
<sili. puni. 16.169>	Vertendas agitat iam nunc Carthaginis arces.
<sili. puni. 16.170>	Massylis regnator erat ditissimus oris
<sili. puni. 16.171>	Nec nudus uirtute Syphax; quo iura petebant
<sili. puni. 16.172>	Innumerae gentes extremaque litore Tethys.
<sili. puni. 16.173>	Multa uiro terra ac sonipes et belua, terror
<sili. puni. 16.174>	Bellorum, nec non Marti delecta iuuentus
<sili. puni. 16.175>	Nec foret, aut ebore aut solido qui uinceret auro
<sili. puni. 16.176>	Gaetulisue magis fucaret uellus aenis.
<sili. puni. 16.177>	Has adiungere opes auidus reputansque laborem
<sili. puni. 16.178>	Si uertat rex ad Poenos, dare uela per altum
<sili. puni. 16.179>	Imperat atque animo iam tum Africa bella capessit.
<sili. puni. 16.180>	Verum ubi peruentum et portus tenuere carinae
<sili. puni. 16.181>	Iam trepida fugiens per proxima litora puppe
<sili. puni. 16.182>	Hasdrubal afflictis aderat noua foedera quaerens
<sili. puni. 16.183>	Rebus et ad Tyrios Massylia signa trahebat.
<sili. puni. 16.184>	Audito pariter populorum in regna duorum
<sili. puni. 16.185>	Aduenisse duces, qui tota mole laborent
<sili. puni. 16.186>	Disceptentque armis, terrarum uter imperet orbi
<sili. puni. 16.187>	Celsus mente Syphax acciri in tecta benigne
<sili. puni. 16.188>	Imperat et tanto regni se tollit honore.
<sili. puni. 16.189>	Tum laetos uoluens oculos aduersa per ora,
<sili. puni. 16.190>	Sic Latium affatur iuuenem ac prior incipit ultro:
<sili. puni. 16.191>	"Quam te, Dardanide pulcherrime, mente serena
<sili. puni. 16.192>	Accipio intueorque libens! quamque ora recordor
<sili. puni. 16.193>	Laetus Scipiadae! reuocat tua forma parentem.
<sili. puni. 16.194>	Nam repeto, Herculeas Erythia ad litora Gades
<sili. puni. 16.195>	Cum studio pelagi et spectandis aestibus undae
<sili. puni. 16.196>	Venissem, magnos uicina ad flumina Baetis
<sili. puni. 16.197>	Ductores miro quodam me cernere amore.
<sili. puni. 16.198>	Tum mihi dona uiri praeda delecta tulere,
<sili. puni. 16.199>	Arma simul regnoque meo tum cognita primum
<sili. puni. 16.200>	Cornipedum frena atque arcus, quis cedere nostris
<sili. puni. 16.201>	†Non norunt† iaculis, et ueteres tribuere magistros
<sili. puni. 16.202>	Militiae, qui dispersas sine lege cateruas
<sili. puni. 16.203>	Vestro formarent ritu ad certamina Martis.
<sili. puni. 16.204>	Ast ego, cum contra, nostris quae copia regnis,
<sili. puni. 16.205>	Nunc auri ferrem, niuei nunc munera dentis,
<sili. puni. 16.206>	Nil ualui precibus. solos sibi cepit uterque,
<sili. puni. 16.207>	Quos cohibebat ebur uaginae sectilis, enses.
<sili. puni. 16.208>	Quare, age, laetus †habe nostros intrare† penates
<sili. puni. 16.209>	Ac, mea quando affert Libycum fortuna per undas
<sili. puni. 16.210>	Ductorem, facili, quae dicam, percipe mente.
<sili. puni. 16.211>	Et uos, qui Tyriae regitis Carthaginis arces,
<sili. puni. 16.212>	Hasdrubal, huc aures, huc quaeso aduertite sensus.
<sili. puni. 16.213>	Quanta per Ausonios populos torrentibus armis
<sili. puni. 16.214>	Tempestas ruat et Latio suprema minetur,
<sili. puni. 16.215>	Vtque bibant Tyrium bis quinos saeua per annos
<sili. puni. 16.216>	Sicana nunc tellus, nunc litora Hibera cruorem,
<sili. puni. 16.217>	Cui nescire licet? quin ergo tristia tandem
<sili. puni. 16.218>	Considunt bella, et deponitis arma uolentes?
<sili. puni. 16.219>	Tu Libya, tu te Ausonia cohibere memento.
<sili. puni. 16.220>	Haud deformis erit uobis ad foedera uersis
<sili. puni. 16.221>	Pacator mediusque Syphax." subiungere plura
<sili. puni. 16.222>	Non passus gentis morem arbitriumque senatus
<sili. puni. 16.223>	Scipio demonstrat uanique absistere coepti
<sili. puni. 16.224>	Spe iubet et patres docet haec expendere solos.
<sili. puni. 16.225>	Suadendi modus hic, quodque est de parte diei
<sili. puni. 16.226>	Exacta super, ad mensas et pocula uertunt,
<sili. puni. 16.227>	Atque epulis postquam finis, dant corpora somno
<sili. puni. 16.228>	Et dura in noctem curarum uincula soluunt.
<sili. puni. 16.229>	Iamque nouum terris pariebat limine primo
<sili. puni. 16.230>	Egrediens Aurora diem, stabulisque subibant
<sili. puni. 16.231>	Ad iuga solis equi, necdum ipse ascenderat axem
<sili. puni. 16.232>	Sed prorupturis rutilabant aequora flammis:
<sili. puni. 16.233>	Exigit e stratis corpus uultuque sereno
<sili. puni. 16.234>	Scipio contendit Massyli ad limina regis.
<sili. puni. 16.235>	Illi mos patrius fetus nutrire leonum
<sili. puni. 16.236>	Et catulis rabiem atque iras expellere alendo.
<sili. puni. 16.237>	Tum quoque fulua manu mulcebat colla iubasque
<sili. puni. 16.238>	Et fera tractabat ludentum interritus ora.
<sili. puni. 16.239>	Dardanium postquam ductorem accepit adesse,
<sili. puni. 16.240>	Induitur chlamydem, regnique insigne uetusti
<sili. puni. 16.241>	Gestat laeua decus, cinguntur tempora uitta
<sili. puni. 16.242>	Albente, ac lateri de more astringitur ensis.
<sili. puni. 16.243>	Hinc in tecta uocat, secretisque aedibus hospes
<sili. puni. 16.244>	Sceptrifero cum rege pari sub honore residunt.
<sili. puni. 16.245>	Tum prior his infit terrae pacator Hiberae:
<sili. puni. 16.246>	"Prima mihi domitis Pyrenes gentibus ire
<sili. puni. 16.247>	Ad tua regna fuit properantem et maxima cura,
<sili. puni. 16.248>	O sceptri uenerande Syphax. nec me aequore saeuus
<sili. puni. 16.249>	Tardauit medio pontus. non ardua regnis
<sili. puni. 16.250>	Quaesumus aut inhonora tuis: coniunge Latinis
<sili. puni. 16.251>	Vnanimum pectus sociusque accede secundis.
<sili. puni. 16.252>	Non tibi Massylae gentes extentaque tellus
<sili. puni. 16.253>	Syrtibus et latis proauita potentia campis
<sili. puni. 16.254>	Amplius attulerint decoris, quam Romula uirtus
<sili. puni. 16.255>	Certa iuncta fide et populi Laurentis honores.
<sili. puni. 16.256>	Cetera quid referam? non ullus scilicet ulli
<sili. puni. 16.257>	Aequus caelicolum, qui Dardana laeserit arma."
<sili. puni. 16.258>	Audiuit laeto Massylus et annuit ore
<sili. puni. 16.259>	Complexusque uirum "firmemus prospera" dixit
<sili. puni. 16.260>	"Omina, nec uotis superi concordibus absint,
<sili. puni. 16.261>	Cornigerumque Iouem Tarpeiumque ore uocemus."
<sili. puni. 16.262>	Et simul exstructis caespes surrexerat aris
<sili. puni. 16.263>	Victimaque admotae stabat subiecta bipenni,
<sili. puni. 16.264>	Cum subito abruptis fugiens altaria taurus
<sili. puni. 16.265>	Exsiluit uinclis mugituque excita late
<sili. puni. 16.266>	Impleuit tecta et fremitu suspiria rauco
<sili. puni. 16.267>	Congeminans trepida terrorem sparsit in aula,
<sili. puni. 16.268>	Vittaque, maiorum decoramen, fronte sine ullo
<sili. puni. 16.269>	Delapsa attactu nudauit tempora regis.
<sili. puni. 16.270>	Talia caelicolae casuro tristia regno
<sili. puni. 16.271>	Signa dabant, saeuique aderant grauia omina fati.
<sili. puni. 16.272>	Hunc fractum bello regem solioque reuulsum
<sili. puni. 16.273>	Tempus erit cum ducet agens ad templa Tonantis,
<sili. puni. 16.274>	Qui tunc orabat socialia foedera supplex.
<sili. puni. 16.275>	His actis repetit portum puppesque secundo
<sili. puni. 16.276>	Dat uento et notis reddit se Scipio terris.
<sili. puni. 16.277>	Concurrere auidae gentes, uariosque subacta
<sili. puni. 16.278>	Pyrene misit populos. mens omnibus una:
<sili. puni. 16.279>	Concordes regem appellant regemque salutant.
<sili. puni. 16.280>	Scilicet hunc summum norunt uirtutis honorem.
<sili. puni. 16.281>	Sed postquam miti reiecit munera uultu
<sili. puni. 16.282>	Ausonio non digna uiro patriosque uicissim
<sili. puni. 16.283>	Edocuit ritus et Romam nomina regum
<sili. puni. 16.284>	Monstrauit nescire pati, tum uersus in unam,
<sili. puni. 16.285>	Quae restat, curam nulla super hoste relicta,
<sili. puni. 16.286>	Et Latios simul et uulgum Baetisque Tagique
<sili. puni. 16.287>	Conuocat ac medio in coetu sic deinde profatur:
<sili. puni. 16.288>	"Quando ita caelicolum nobis propensa uoluntas
<sili. puni. 16.289>	Annuit, extremo Libys ut deiectus ab orbe
<sili. puni. 16.290>	Aut his occideret campis aut axe relicto
<sili. puni. 16.291>	Hesperio patrias exul lustraret harenas,
<sili. puni. 16.292>	Iam uestra tumulos terra celebrare meorum
<sili. puni. 16.293>	Est animus pacemque dare exposcentibus umbris.
<sili. puni. 16.294>	Mente fauete pari atque aures aduertite uestras.
<sili. puni. 16.295>	Septima cum solis renouabitur orbita caelo,
<sili. puni. 16.296>	Quique armis ferroque ualent, quique arte regendi
<sili. puni. 16.297>	Quadriiugos pollent currus, quis uincere planta
<sili. puni. 16.298>	Spes est, et studium iaculis impellere uentos,
<sili. puni. 16.299>	Adsint ac pulchrae certent de laude coronae.
<sili. puni. 16.300>	Praemia digna dabo, e Tyria spolia incluta praeda,
<sili. puni. 16.301>	Nec quisquam nostri discedet muneris expers."
<sili. puni. 16.302>	Sic donis uulgum laudumque cupidine flammat.
<sili. puni. 16.303>	Iamque dies praedicta aderat coetuque sonabat
<sili. puni. 16.304>	Innumero campus simulatasque ordine iusto
<sili. puni. 16.305>	Exsequias rector lacrimis ducebat obortis.
<sili. puni. 16.306>	Omnis Hiber, omnis Latio sub nomine miles
<sili. puni. 16.307>	Dona ferunt tumulisque super flagrantibus addunt.
<sili. puni. 16.308>	Ipse tenens nunc lacte, sacro nunc plena Lyaeo
<sili. puni. 16.309>	Pocula odoriferis aspergit floribus aras.
<sili. puni. 16.310>	Tum manes uocat excitos laudesque uirorum
<sili. puni. 16.311>	Cum fletu canit et ueneratur facta iacentum.
<sili. puni. 16.312>	Inde refert sese circo et certamina prima
<sili. puni. 16.313>	Incohat ac rapidos cursus proponit equorum.
<sili. puni. 16.314>	Fluctuat aequoreo fremitu rabieque fauentum
<sili. puni. 16.315>	Carceribus nondum reseratis mobile uulgus
<sili. puni. 16.316>	Atque fores oculis et limina seruat †equorum†.
<sili. puni. 16.317>	Iamque ubi prolato sonuere repagula signo
<sili. puni. 16.318>	Et toto prima emicuit uix ungula cornu,
<sili. puni. 16.319>	Tollitur in caelum furiali turbine clamor,
<sili. puni. 16.320>	Pronique ac similes certantibus ore sequuntur
<sili. puni. 16.321>	Quisque suos currus magnaque uolantibus idem
<sili. puni. 16.322>	Voce loquuntur equis. quatitur certamine circus
<sili. puni. 16.323>	Hortantum, ac nulli mentem non abstulit ardor.
<sili. puni. 16.324>	Instant praeceptis et equos clamore gubernant.
<sili. puni. 16.325>	Fuluus harenosa surgens tellure sub auras
<sili. puni. 16.326>	Erigitur globus atque operit caligine densa
<sili. puni. 16.327>	Cornipedumque uias aurigarumque labores.
<sili. puni. 16.328>	Hic studio furit acris equi, furit ille magistri.
<sili. puni. 16.329>	Hos patriae fauor, hos accendit nobile nomen
<sili. puni. 16.330>	Antiqui stabuli. sunt, quos spes grata fatiget
<sili. puni. 16.331>	Et noua ferre iugum ceruix. sunt, cruda senectus
<sili. puni. 16.332>	Quos iuuet et longo sonipes spectatus in aeuo.
<sili. puni. 16.333>	Euolat ante omnes rapidoque per aera curru
<sili. puni. 16.334>	Callaicus Lampon fugit atque ingentia tranat
<sili. puni. 16.335>	Exsultans spatia et uentos post terga relinquit.
<sili. puni. 16.336>	Conclamant plausuque fremunt uotique peractam
<sili. puni. 16.337>	Malorem credunt praerepto limite partem.
<sili. puni. 16.338>	At quis interior cura et prudentia circi
<sili. puni. 16.339>	Altior, effusas primo certamine uires
<sili. puni. 16.340>	Damnare et cassis longe increpitare querelis
<sili. puni. 16.341>	Indispensato lassantem corpora nisu:
<sili. puni. 16.342>	"Quo nimius, quo, Cyrne, ruis? (nam Cyrnus agebat)
<sili. puni. 16.343>	Verbera dimitte et reuoca moderatus habenas."
<sili. puni. 16.344>	Heu surdas aures! fertur securus equorum
<sili. puni. 16.345>	Nec meminit, quantum campi decurrere restet.
<sili. puni. 16.346>	Proximus, a primo distans quantum aequore currus
<sili. puni. 16.347>	Occupat ipse loci, tantum, sed proximus ibat
<sili. puni. 16.348>	Astur Panchates; patrium frons alba nitebat
<sili. puni. 16.349>	Insigne et patrio pes omnis concolor albo.
<sili. puni. 16.350>	Ingentes animi, membra haud procera decusque
<sili. puni. 16.351>	Corporis exiguum, sed tum sibi fecerat alas
<sili. puni. 16.352>	Concitus atque ibat campo indignatus habenas.
<sili. puni. 16.353>	Crescere sublimem atque augeri membra putares.
<sili. puni. 16.354>	Cinyphio rector cocco radiabat Hiberus.
<sili. puni. 16.355>	Tertius aequata currebat fronte Peloro
<sili. puni. 16.356>	Caucasus. ipse asper nec qui ceruicis amaret
<sili. puni. 16.357>	Applausae blandos sonitus clausumque cruento
<sili. puni. 16.358>	Spumeus admorsu gauderet mandere ferrum.
<sili. puni. 16.359>	At docilis freni et melior parere Pelorus
<sili. puni. 16.360>	Non umquam effusum sinuabat deuius axem,
<sili. puni. 16.361>	Sed laeuo interior stringebat tramite metam.
<sili. puni. 16.362>	Insignis multa ceruice et plurimus idem
<sili. puni. 16.363>	Ludentis per colla iubae. mirabile dictu,
<sili. puni. 16.364>	Nullus erat pater: ad Zephyri noua flamina campis
<sili. puni. 16.365>	Vettonum eductum genetrix effuderat Harpe.
<sili. puni. 16.366>	Nobilis hunc Durius stimulabat in aequore currum,
<sili. puni. 16.367>	Caucasus antiquo fidebat Atlante magistro.
<sili. puni. 16.368>	Ipsum Aetola uago Diomedi condita Tyde
<sili. puni. 16.369>	Miserat. exceptum Troiana ab origine equorum
<sili. puni. 16.370>	Tradebant, quos Aeneae Simoentis ad undas
<sili. puni. 16.371>	Victor Tydides magnis abduxerat ausis.
<sili. puni. 16.372>	Iamque fere medium euecti certamine campum
<sili. puni. 16.373>	In spatio addebant, nisusque apprendere primos
<sili. puni. 16.374>	Panchates animosus equos super altior ire
<sili. puni. 16.375>	Et praecedentem iam iamque ascendere currum
<sili. puni. 16.376>	Pone uidebatur, curuatisque ungula prima
<sili. puni. 16.377>	Callaicum quatiens pulsabat calcibus axem.
<sili. puni. 16.378>	At postremus Atlas, sed non et segnior ibat
<sili. puni. 16.379>	Postremo Durio; pacis de more putares
<sili. puni. 16.380>	Aequata fronte et concordi currere freno.
<sili. puni. 16.381>	Sensit ut exhaustas, qui proximus ibat, Hiberus
<sili. puni. 16.382>	Callaicas Cyrni uires nec ut ante salire
<sili. puni. 16.383>	Praecipitem currum et fumantes uerbere cogi
<sili. puni. 16.384>	Assiduo uiolenter equos, ceu monte procella
<sili. puni. 16.385>	Cum subita ex alto ruit, usque ad colla repente
<sili. puni. 16.386>	Cornipedum protentus et in capita ardua pendens
<sili. puni. 16.387>	Concitat ardentem, quod ferret lora secundus,
<sili. puni. 16.388>	Panchaten uocesque addit cum uerbere mixtas:
<sili. puni. 16.389>	"Tene, Astur, certante feret quisquam aequore palmam
<sili. puni. 16.390>	Erepto? consurge, uola, perlabere campum
<sili. puni. 16.391>	Assuetis uelox pennis. decrescit anhelo
<sili. puni. 16.392>	Pectore consumptus Lampon, nec restat hianti,
<sili. puni. 16.393>	Quem ferat ad metas, iam spiritus." haec ubi dicta,
<sili. puni. 16.394>	Tollit se sonipes, ceu tunc e carcere primo
<sili. puni. 16.395>	Corriperet spatium, et nitentem opponere curuos
<sili. puni. 16.396>	Aut aequare gradus Cyrnum post terga relinquit.
<sili. puni. 16.397>	Confremit et caelum et percussus uocibus altis
<sili. puni. 16.398>	Spectantum circus. fertur sublime per auras
<sili. puni. 16.399>	Altius attollens ceruicem uictor ouantem
<sili. puni. 16.400>	Panchates sociosque trahit prior ipse iugales.
<sili. puni. 16.401>	At postremus Atlas, Durius postremus in orbem
<sili. puni. 16.402>	Exercent artes. laeuos nunc appetit ille
<sili. puni. 16.403>	Conatus, nunc ille premit certatque subire
<sili. puni. 16.404>	Dexter, et alterni nequiquam fallere temptant,
<sili. puni. 16.405>	Donec confisus primaeuae flore iuuentae
<sili. puni. 16.406>	Obliquum Durius conuersis pronus habenis
<sili. puni. 16.407>	Opposuit currum atque euersum propulit axem
<sili. puni. 16.408>	Atlantis senio inualidi, sed iusta querentis:
<sili. puni. 16.409>	"Quo ruis? aut quinam hic rabidi certaminis est mos?
<sili. puni. 16.410>	Et nobis et equis letum commune laboras."
<sili. puni. 16.411>	Dumque ea proclamat, perfracto uoluitur axe
<sili. puni. 16.412>	Cernuus, ac pariter fusi, miserabile, campo
<sili. puni. 16.413>	Discordes sternuntur equi. quatit aequore aperto
<sili. puni. 16.414>	Lora suis uictor, mediaque Pelorus harena
<sili. puni. 16.415>	Surgere nitentem fugiens Atlanta reliquit.
<sili. puni. 16.416>	Nec longum Cyrni defessos prendere currus.
<sili. puni. 16.417>	Hunc quoque cunctantem et sero moderamina equorum
<sili. puni. 16.418>	Discentem rapido praeteruolat incitus axe.
<sili. puni. 16.419>	Impellit currum clamor uocesque fauentum,
<sili. puni. 16.420>	Iamque etiam dorso atque umeris trepidantis Hiberi
<sili. puni. 16.421>	Ora superposuit sonipes, flatusque uapore
<sili. puni. 16.422>	Terga premi et spumis auriga calescere sentit.
<sili. puni. 16.423>	Incubuit campo Durius misitque citatos
<sili. puni. 16.424>	Verbere quadrupedes, nec frustra: aequare uidetur
<sili. puni. 16.425>	Aut etiam aequauit iuga praecedentia dexter.
<sili. puni. 16.426>	Attonitus tum spe tanta: "genitore, Pelore,
<sili. puni. 16.427>	Te Zephyro eductum nunc nunc ostendere tempus.
<sili. puni. 16.428>	Discant, qui pecudum ducunt ab origine nomen,
<sili. puni. 16.429>	Quantum diuini praecellat seminis ortus.
<sili. puni. 16.430>	Victor dona dabis statuesque altaria patri."
<sili. puni. 16.431>	Et ni successu nimio laetoque pauore
<sili. puni. 16.432>	Proditus elapso foret inter uerba flagello,
<sili. puni. 16.433>	Forsan sacrasset Zephyro, quas uouerat, aras.
<sili. puni. 16.434>	Tum uero infelix, ueluti delapsa corona
<sili. puni. 16.435>	Victoris capiti foret, in se uersus ab ira
<sili. puni. 16.436>	Auratam medio discindit pectore uestem,
<sili. puni. 16.437>	Ac lacrimae simul et questus ad sidera fusi.
<sili. puni. 16.438>	Nec iam subducto parebat uerbere currus.
<sili. puni. 16.439>	Pro stimulis dorso quatiuntur inania lora.
<sili. puni. 16.440>	Interea metis, certus iam laudis, agebat
<sili. puni. 16.441>	Sese Panchates et praemia prima petebat
<sili. puni. 16.442>	Arduus. effusas lenis per colla, per armos
<sili. puni. 16.443>	Ventilat aura iubas, dum mollia crura superbi
<sili. puni. 16.444>	Attollens gressus magno clamore triumphat.
<sili. puni. 16.445>	Par donum solido argento caelata bipennis
<sili. puni. 16.446>	Omnibus, at uario distantia cetera honore.
<sili. puni. 16.447>	Primus equum uolucrem, Massyli munera regis
<sili. puni. 16.448>	Haud spernenda, tulit. tulit hinc uirtute secundus
<sili. puni. 16.449>	E Tyria, quae multa iacet, duo pocula, praeda,
<sili. puni. 16.450>	Aurifero perfusa Tago. uillosa leonis
<sili. puni. 16.451>	Terga feri et cristis horrens Sidonia cassis
<sili. puni. 16.452>	Tertius inde honor est. postremo munere Atlantem,
<sili. puni. 16.453>	Quamuis perfracto senior subsederat axe,
<sili. puni. 16.454>	Accitum donat ductor miseratus et aeuum
<sili. puni. 16.455>	Et sortem casus. famulus florente iuuenta
<sili. puni. 16.456>	Huic datur adiuncto gentilis honore galeri.
<sili. puni. 16.457>	His actis ductor laeta ad certamina plantae
<sili. puni. 16.458>	Inuitat positisque accendit pectora donis:
<sili. puni. 16.459>	"Hanc primus galeam (hac acies terrebat Hiberas
<sili. puni. 16.460>	Hasdrubal), hunc ensem, cui proxima gloria cursus,
<sili. puni. 16.461>	Accipiet; caeso pater hunc detraxit Hyempsae.
<sili. puni. 16.462>	Tertius extremam tauro solabere palmam.
<sili. puni. 16.463>	Cetera contenti discedent turba duobus
<sili. puni. 16.464>	Quisque ferox iaculis, quae dat gentile metallum."
<sili. puni. 16.465>	Fulgentes pueri Tartessos et Hesperos ora
<sili. puni. 16.466>	Ostendere simul uulgi clamore secundo.
<sili. puni. 16.467>	Hos Tyria misere domo patria inclita Gades.
<sili. puni. 16.468>	Mox subit aspersus prima lanugine malas
<sili. puni. 16.469>	Baeticus; hoc dederat puero cognomen ab amne
<sili. puni. 16.470>	Corduba et haud †parto certamine† laeta fouebat.
<sili. puni. 16.471>	Inde comam rutilus, sed cum fulgore niuali
<sili. puni. 16.472>	Corporis, impleuit caueam clamoribus omnem
<sili. puni. 16.473>	Eurytus; excelso nutritum colle crearat
<sili. puni. 16.474>	Saetabis, atque aderant trepidi pietate parentes.
<sili. puni. 16.475>	Tum Lamus et Sicoris, proles bellacis Ilerdae,
<sili. puni. 16.476>	Et Theron, potator aquae, sub nomine Lethes
<sili. puni. 16.477>	Quae fluit immemori perstringens gurgite ripas.
<sili. puni. 16.478>	Qui postquam arrecti plantis et pectora proni
<sili. puni. 16.479>	Pulsantesque aestu laudum exsultantia corda
<sili. puni. 16.480>	Accepere tuba spatium, exsiluere per auras
<sili. puni. 16.481>	Ocius effusis neruo exturbante sagittis.
<sili. puni. 16.482>	Diuersa et studia et clamor, pendentque fauentes
<sili. puni. 16.483>	Vnguibus atque suos, ut cuique est gratia, anheli
<sili. puni. 16.484>	Nomine quemque cient. grex inclitus aequore fertur
<sili. puni. 16.485>	Nullaque tramissa uestigia signat harena.
<sili. puni. 16.486>	Omnes primaeui flauentiaque ora decori,
<sili. puni. 16.487>	Omnes ire leues atque omnes uincere digni.
<sili. puni. 16.488>	Extulit incumbens medio iam limite gressum
<sili. puni. 16.489>	Eurytus et primus breuibus, sed primus, abibat
<sili. puni. 16.490>	Praecedens spatiis. instat non segnius acer
<sili. puni. 16.491>	Hesperos ac prima stringit uestigia planta
<sili. puni. 16.492>	Praegressae calcis. satis est huic esse priori,
<sili. puni. 16.493>	Huic sperare sat est fieri se posse priorem.
<sili. puni. 16.494>	Acrius hoc tendunt gressus animique uigore
<sili. puni. 16.495>	Corpora agunt. auget pueris labor ipse decorem.
<sili. puni. 16.496>	Ecce leui nisu postremoque agmine currens
<sili. puni. 16.497>	Postquam sat uisus sibi concepisse uigoris,
<sili. puni. 16.498>	Celsus inexhaustas effundit turbine uires
<sili. puni. 16.499>	Non exspectato subitusque erumpit et auras
<sili. puni. 16.500>	Praeuehitur Theron. credas Cyllenida plantam
<sili. puni. 16.501>	Aetherio nexis cursu talaribus ire.
<sili. puni. 16.502>	Iamque hos iamque illos populo mirante relinquit
<sili. puni. 16.503>	Et modo postremus, nunc ordine tertia palma
<sili. puni. 16.504>	Hesperon infestat sua per uestigia pressum.
<sili. puni. 16.505>	Nec iam, quem sequitur tantum, sed prima coronae
<sili. puni. 16.506>	Spes trepidat tantis uenientibus Eurytus alis.
<sili. puni. 16.507>	Quartus sorte loci, sed si tres ordine seruent
<sili. puni. 16.508>	Inceptos cursus, nequiquam uana laborans
<sili. puni. 16.509>	Tartessos fratrem medio Therone premebat.
<sili. puni. 16.510>	Nec patiens ultra tollit sese aequore Theron
<sili. puni. 16.511>	Igneus et plenum praeteruolat Hesperon irae.
<sili. puni. 16.512>	Vnus erat super, et metae propioribus aegros
<sili. puni. 16.513>	Vrebat finis stimulis. quascumque reliquit
<sili. puni. 16.514>	Hinc labor, hinc penetrans pauor in praecordia uires,
<sili. puni. 16.515>	Dum sperare licet, breuia ad conamina uterque
<sili. puni. 16.516>	Aduocat. aequantur cursus, pariterque ruebant.
<sili. puni. 16.517>	Et forsan gemina meruissent praemia palma
<sili. puni. 16.518>	Peruecti simul ad metas, ni terga secutus
<sili. puni. 16.519>	Theronis fusam late per lactea colla
<sili. puni. 16.520>	Hesperos ingenti tenuisset saeuus ab ira
<sili. puni. 16.521>	Traxissetque comam. tardato laetus ouansque
<sili. puni. 16.522>	Eurytus euadit iuuene atque ad praemia uictor
<sili. puni. 16.523>	Emicat et galeae fert donum insigne coruscae.
<sili. puni. 16.524>	Cetera promisso donata est munere pubes
<sili. puni. 16.525>	Intonsasque comas uiridi redimita corona
<sili. puni. 16.526>	Bina tulit patrio quatiens hastilia ferro.
<sili. puni. 16.527>	Hinc grauiora uirum certamina, comminus ensis
<sili. puni. 16.528>	Destrictus bellique feri simulacra cientur.
<sili. puni. 16.529>	Nec quos culpa tulit, quos crimina noxia uitae,
<sili. puni. 16.530>	Sed uirtus animusque ferox ad laudis amorem
<sili. puni. 16.531>	Hi creuere pares ferro, spectacula digna
<sili. puni. 16.532>	Martigena uulgo suetique laboris imago.
<sili. puni. 16.533>	Hos inter gemini (quid iam non regibus ausum,
<sili. puni. 16.534>	Aut quod iam regnis restat scelus?) impia circo
<sili. puni. 16.535>	Innumero fratres cauea damnante furorem
<sili. puni. 16.536>	Pro sceptro armatis inierunt proelia dextris.
<sili. puni. 16.537>	Is genti mos dirus erat, patriumque petebant
<sili. puni. 16.538>	Orbati solium lucis discrimine fratres.
<sili. puni. 16.539>	Concurrere animis, quantis confligere par est,
<sili. puni. 16.540>	Quos regni furor exagitat, multoque cruore
<sili. puni. 16.541>	Exsatiata simul portantes corda sub umbras
<sili. puni. 16.542>	Occubuere. pari nisu per pectora adactus
<sili. puni. 16.543>	Intima descendit mucro; superaddita saeuis
<sili. puni. 16.544>	Vltima uulneribus uerba, et conuicia uoluens
<sili. puni. 16.545>	Dirus in inuitas effugit spiritus auras.
<sili. puni. 16.546>	Nec manes pacem passi. nam corpora iunctus
<sili. puni. 16.547>	Vna cum raperet flamma rogus, impius ignis
<sili. puni. 16.548>	Dissiluit, cineresque simul iacuisse negarunt.
<sili. puni. 16.549>	Cetera distincto donata est munere turba,
<sili. puni. 16.550>	Vt uirtus et dextra fuit. duxere iuuencos
<sili. puni. 16.551>	Impressis dociles terram proscindere aratris,
<sili. puni. 16.552>	Duxere assuetos lustra exagitare ferarum
<sili. puni. 16.553>	Venatu iuuenes, quos dat Maurusia praeda.
<sili. puni. 16.554>	Necnon argenti necnon insignia uestis
<sili. puni. 16.555>	Captiuae pretia et sonipes et crista nitenti
<sili. puni. 16.556>	Insurgens cono, spolia exuuiaeque Libyssae.
<sili. puni. 16.557>	Tum iaculo petiere decus, spectacula circi
<sili. puni. 16.558>	Postrema, et metae certarunt uincere finem
<sili. puni. 16.559>	Burnus auis pollens, quem misit ripa metalli,
<sili. puni. 16.560>	Qua Tagus auriferis pallet turbatus harenis;
<sili. puni. 16.561>	Et Glagus insignis uentos anteire lacerto,
<sili. puni. 16.562>	Et, cuius numquam fugisse hastilia cerui
<sili. puni. 16.563>	Praerapida potuere fuga, uenator Aconteus,
<sili. puni. 16.564>	Indibilisque diu laetus bellare Latinis,
<sili. puni. 16.565>	Iam socius, uolucresque uagas deprendere nube
<sili. puni. 16.566>	Assuetus iaculis, idem et bellator, Ilerdes.
<sili. puni. 16.567>	Laus Burni prima, infixit qui spicula metae,
<sili. puni. 16.568>	Et donum serua, albentes inuertere lanas
<sili. puni. 16.569>	Murice Gaetulo docta. at, quem proxima honorant
<sili. puni. 16.570>	Praemia, uicinam metae qui propulit hastam,
<sili. puni. 16.571>	Accepto laetus puero discessit Ilerdes,
<sili. puni. 16.572>	Cui ludus nullam cursu non tollere dammam.
<sili. puni. 16.573>	Tertia palma habuit geminos insignis Aconteus
<sili. puni. 16.574>	Nec timidos agitare canes latratibus aprum.
<sili. puni. 16.575>	Quos postquam clamor plaususque probauit honores,
<sili. puni. 16.576>	Germanus ducis atque effulgens Laelius ostro
<sili. puni. 16.577>	Nomina magna uocant laeti manesque iacentum
<sili. puni. 16.578>	Atque hastas simul effundunt. celebrare iuuabat
<sili. puni. 16.579>	Sacratos cineres atque hoc decus addere ludis.
<sili. puni. 16.580>	Ipse etiam mentis testatus gaudia uultu
<sili. puni. 16.581>	Ductor, ut aequauit meritis pia pectora donis
<sili. puni. 16.582>	Et frater thoraca tulit multiplicis auri,
<sili. puni. 16.583>	Laelius Asturica rapidos de gente iugales,
<sili. puni. 16.584>	Contorquet magnis uictricem uiribus hastam
<sili. puni. 16.585>	Consurgens umbrisque dari testatur honorem.
<sili. puni. 16.586>	Hasta uolans, mirum dictu, medio incita campo
<sili. puni. 16.587>	Substitit ante oculos et terrae infixa cohaesit;
<sili. puni. 16.588>	Tum subitae frondes celsoque cacumine rami
<sili. puni. 16.589>	Et latam spargens quercus, dum nascitur, umbram.
<sili. puni. 16.590>	Ad maiora iubent praesagi tendere uates.
<sili. puni. 16.591>	Id monstrare deos atque hoc portendere signis.
<sili. puni. 16.592>	Quo super augurio pulsis de litore cunctis
<sili. puni. 16.593>	Hesperio Poenis ultor patriaeque domusque
<sili. puni. 16.594>	Ausoniam repetit Fama ducente triumphum.
<sili. puni. 16.595>	Nec Latium curis ardet flagrantius ullis,
<sili. puni. 16.596>	Quam iuueni Libyam et summos permittere fasces.
<sili. puni. 16.597>	Sed non par animis nec bello prospera turba
<sili. puni. 16.598>	Ancipiti senior temeraria coepta uetabant
<sili. puni. 16.599>	Magnosque horrebant cauta formidine casus.
<sili. puni. 16.600>	Ergo ubi delato consul sublimis honore
<sili. puni. 16.601>	Ad patres consulta refert deturque potestas
<sili. puni. 16.602>	Orat delendae Carthaginis, altius orsus
<sili. puni. 16.603>	Hoc grandaeua modo Fabius pater ora resoluit:
<sili. puni. 16.604>	"Haud equidem metuisse queam, satiatus et aeui
<sili. puni. 16.605>	Et decoris, cui tam superest et gloria et aetas,
<sili. puni. 16.606>	Ne credat nos inuidiae certamine consul
<sili. puni. 16.607>	Laudibus obtrectare suis. satis inclita nomen
<sili. puni. 16.608>	Gestat fama meum, nec egent tam prospera laude
<sili. puni. 16.609>	Facta noua. uerum et patriae, dum uita manebit,
<sili. puni. 16.610>	Desse nefas animumque nefas scelerare silendo.
<sili. puni. 16.611>	Bella noua in Libyae moliris ducere terras?
<sili. puni. 16.612>	Hostis enim dest Ausonia, nec uincere nobis
<sili. puni. 16.613>	Est satis Hannibalem. petitur quae gloria maior
<sili. puni. 16.614>	Litore Elissaeo? stimuli si laudis agunt nos,
<sili. puni. 16.615>	Hanc segetem mete. composuit propioribus ausis
<sili. puni. 16.616>	Dignum te Fortuna parem. uult Itala tellus
<sili. puni. 16.617>	Ductoris saeui, uult tandem haurire cruorem.
<sili. puni. 16.618>	Quo Martem aut quo signa trahis? restinguere primum est
<sili. puni. 16.619>	Ardentem Italiam. tu fessos auius hosti
<sili. puni. 16.620>	Deseris ac septem denudas proditor arces.
<sili. puni. 16.621>	An, cum tu Syrtim et steriles uastabis harenas,
<sili. puni. 16.622>	Non dira illa lues notis iam moenibus urbis
<sili. puni. 16.623>	Assiliet uacuumque Iouem sine pube, sine armis
<sili. puni. 16.624>	Inuadet? quanti, ut cedas Romamque relinquas,
<sili. puni. 16.625>	Emerit! aut tanto percussi fulmine belli
<sili. puni. 16.626>	Sicine te, ut nuper Capua est accitus ab alta
<sili. puni. 16.627>	Fuluius, aequoreis Libyae reuocabimus oris?
<sili. puni. 16.628>	Vince domi et trinis maerentem funera lustris
<sili. puni. 16.629>	Ausoniam purga bello. tum tende remotos
<sili. puni. 16.630>	In Garamantas iter Nasamoniacosque triumphos
<sili. puni. 16.631>	Molire. angustae prohibent nunc talia coepta
<sili. puni. 16.632>	Res Italae. pater ille tuus, qui nomina uestrae
<sili. puni. 16.633>	Addidit haud segnis genti, cum consul Hiberi
<sili. puni. 16.634>	Tenderet ad ripas, reuocato milite primus
<sili. puni. 16.635>	Descendenti auide superatis Alpibus ultro
<sili. puni. 16.636>	Opposuit sese Hannibali. tu consul abire
<sili. puni. 16.637>	A uictore paras hoste atque auellere nobis
<sili. puni. 16.638>	Scilicet hoc astu Poenum? si deinde sedebit
<sili. puni. 16.639>	Impauidus nec te in Libyam tuaque arma sequetur,
<sili. puni. 16.640>	Capta damnabis consulta improuida Roma.
<sili. puni. 16.641>	Sed fac turbatum conuertere signa tuaeque
<sili. puni. 16.642>	Classis uela sequi, nempe idem erit Hannibal, idem,
<sili. puni. 16.643>	Cuius tu uallum uidisti e moenibus urbis."
<sili. puni. 16.644>	Haec Fabius, seniorque manus paria ore fremebat.
<sili. puni. 16.645>	Tum contra consul: "caesis ductoribus olim
<sili. puni. 16.646>	Magnanimis gemino leto, cum tota subisset
<sili. puni. 16.647>	Sidonium possessa iugum Tartessia tellus,
<sili. puni. 16.648>	Non Fabio, non, quis eadem est sententia cordi,
<sili. puni. 16.649>	Quoquam ad opem uerso, fateor, primoribus annis
<sili. puni. 16.650>	Excepi nubem belli solusque ruenti
<sili. puni. 16.651>	Obieci caelo caput atque in me omnia uerti.
<sili. puni. 16.652>	Tum grandaeua manus puero male credita bella
<sili. puni. 16.653>	Atque idem hic uates temeraria coepta canebat.
<sili. puni. 16.654>	Dis grates laudemque fero, sub numine quorum
<sili. puni. 16.655>	Gens Troiana sumus. puer ille et futilis aetas
<sili. puni. 16.656>	Imbellesque anni necdum maturus ad arma
<sili. puni. 16.657>	Scipio restituit terras illaesus Hiberas
<sili. puni. 16.658>	Troiugenis, pepulit Poenos solisque secutus
<sili. puni. 16.659>	Extremas ad Atlanta uias exegit ab orbe
<sili. puni. 16.660>	Hesperio nomen Libyae nec rettulit †auri†
<sili. puni. 16.661>	Signa prius, quam fumantes circa aequora uidit
<sili. puni. 16.662>	Romano Phoebum soluentem litore currus.
<sili. puni. 16.663>	Asciuit reges idem. nunc ultimus actis
<sili. puni. 16.664>	Restat Carthago nostris labor. hoc sator aeui
<sili. puni. 16.665>	Iuppiter aeterni monet. Hannibali ecce senectus
<sili. puni. 16.666>	Intremit aut aegros simulat mentita timores,
<sili. puni. 16.667>	Ne finem longis tandem peperisse ruinis
<sili. puni. 16.668>	Sit noster titulus. certe iam dextera nobis
<sili. puni. 16.669>	Experta, et robur florentibus auximus annis.
<sili. puni. 16.670>	Ne uero fabricate moras, sed currere sortem
<sili. puni. 16.671>	Hanc sinite ad ueterum delenda opprobria cladum,
<sili. puni. 16.672>	Quam mihi seruauere dei. sat gloria cauto
<sili. puni. 16.673>	Non uinci pulchra est Fabio, peperitque sedendo
<sili. puni. 16.674>	Nomina Cunctator. nobis nec Mago nec Hannon
<sili. puni. 16.675>	Nec Giscone satus nec Hamilcare terga dedisset,
<sili. puni. 16.676>	Si segnes clauso traheremus proelia uallo.
<sili. puni. 16.677>	Sidoniusne puer uix pubescente iuuenta
<sili. puni. 16.678>	Laurentes potuit populos et Troia adire
<sili. puni. 16.679>	Moenia flauentemque sacro cum gurgite Thybrim
<sili. puni. 16.680>	Et potuit Latium longo depascere bello,
<sili. puni. 16.681>	Nos Libyae terris tramittere signa pigebit
<sili. puni. 16.682>	Et Tyrias agitare domos? secura pericli
<sili. puni. 16.683>	Litora lata patent, et opima pace quieta
<sili. puni. 16.684>	Stat tellus. timeat tandem Carthago timeri
<sili. puni. 16.685>	Assueta et nobis, quamuis Oenotria nondum
<sili. puni. 16.686>	Hannibale arua uacent, superesse intellegat arma.
<sili. puni. 16.687>	Illum ego, quem uosmet cauti consultaque uestra
<sili. puni. 16.688>	In Latio fecere senem, cui tertia large
<sili. puni. 16.689>	Fundenti nostrum ducuntur lustra cruorem,
<sili. puni. 16.690>	Illum ego ad incensas trepidantem et sera pauentem
<sili. puni. 16.691>	Aduertam patriae sedes. an Roma uidebit
<sili. puni. 16.692>	Turpia Agenoreae muris uestigia dextrae,
<sili. puni. 16.693>	Carthago immunis nostros secura labores
<sili. puni. 16.694>	Audiet interea et portis bellabit apertis?
<sili. puni. 16.695>	Tum uero pulset nostras iterum improbus hostis
<sili. puni. 16.696>	Ariete Sidonio turres, si templa suorum
<sili. puni. 16.697>	Non ante audierit Rutulis crepitantia flammis."
<sili. puni. 16.698>	Talibus accensi patres fatoque uocante
<sili. puni. 16.699>	Consulis annuerunt dictis, faustumque precati
<sili. puni. 16.700>	Vt foret Ausoniae, tramittere bella dederunt.
<sili. puni. 17.1>	Hostis ut Ausoniis decederet aduena terris,
<sili. puni. 17.2>	Fatidicae fuerant oracula prisca Sibyllae
<sili. puni. 17.3>	Caelicolum Phrygia genetricem sede petitam
<sili. puni. 17.4>	Laomedonteae sacrandam moenibus urbis;
<sili. puni. 17.5>	Aduectum exciperet numen, qui lectus ab omni
<sili. puni. 17.6>	Concilio patrum praesentis degeret aeui
<sili. puni. 17.7>	Optimus. en nomen melius maiusque triumphis!
<sili. puni. 17.8>	Iamque petita aderat Latia portante Cybele
<sili. puni. 17.9>	Puppe, atque ante omnes magno cedente senatu
<sili. puni. 17.10>	Obuius accitis properabat Scipio sacris,
<sili. puni. 17.11>	Qui genitus patruo ductoris ad Africa bella
<sili. puni. 17.12>	Tunc lecti multa fulgebat imagine auorum.
<sili. puni. 17.13>	Isque ubi longinquo uenientia numina ponto
<sili. puni. 17.14>	Accepit supplex palmis Tuscique sonora
<sili. puni. 17.15>	Thybridis adduxit sublimis ad ostia puppim,
<sili. puni. 17.16>	Femineae tum deinde manus subiere, per amnem
<sili. puni. 17.17>	Quae traherent celsam religatis funibus alnum.
<sili. puni. 17.18>	Circum arguta cauis tinnitibus aera, simulque
<sili. puni. 17.19>	Certabant rauco resonantia tympana pulsu
<sili. puni. 17.20>	Semiuirique chori, gemino qui Dindyma monte
<sili. puni. 17.21>	Casta colunt, qui Dictaeo bacchantur in antro,
<sili. puni. 17.22>	Quique Idaea iuga et lucos nouere silentes.
<sili. puni. 17.23>	Hos inter fremitus ac laeto uota tumultu
<sili. puni. 17.24>	Substitit adductis renuens procedere uinclis
<sili. puni. 17.25>	Sacra ratis subitisque uadis immobilis haesit.
<sili. puni. 17.26>	Tum puppe e media magno clamore sacerdos:
<sili. puni. 17.27>	"Parcite pollutis contingere uincula palmis
<sili. puni. 17.28>	Et procul hinc, moneo, procul hinc, quaecumque profanae,
<sili. puni. 17.29>	Ferte gradus nec uos casto miscete labori,
<sili. puni. 17.30>	Dum satis est monuisse deae. quod si qua pudica
<sili. puni. 17.31>	Mente ualet, si qua illaesi sibi corporis astat
<sili. puni. 17.32>	Conscia, uel sola subeat pia munera dextra."
<sili. puni. 17.33>	Hic prisca ducens Clausorum ab origine nomen
<sili. puni. 17.34>	Claudia non aequa populi male credita fama
<sili. puni. 17.35>	In puppim uersis palmisque oculisque profatur:
<sili. puni. 17.36>	"Caelicolum genetrix, numen, quod numina nobis
<sili. puni. 17.37>	Cuncta creas, cuius proles terramque fretumque
<sili. puni. 17.38>	Sideraque et manes regnorum sorte gubernant,
<sili. puni. 17.39>	Si nostrum nullo uiolatum est crimine corpus,
<sili. puni. 17.40>	Testis, diua, ueni et facili me absolue carina."
<sili. puni. 17.41>	Tum secura capit funem, fremitusque leonum
<sili. puni. 17.42>	Audiri uisus subito, et grauiora per auras
<sili. puni. 17.43>	Nulla pulsa manu sonuerunt tympana diuae.
<sili. puni. 17.44>	Fertur prona ratis (uentos impellere credas)
<sili. puni. 17.45>	Contraque aduersas ducentem praeuenit undas.
<sili. puni. 17.46>	Extemplo maior cunctis spes pectora mulcet
<sili. puni. 17.47>	Finem armis tandem finemque uenire periclis.
<sili. puni. 17.48>	Ipse alacer Sicula discedens Scipio terra
<sili. puni. 17.49>	Abscondit late propulsis puppibus aequor,
<sili. puni. 17.50>	Cui numen pelagi placauerat hostia taurus,
<sili. puni. 17.51>	Iactaque caeruleis innabant fluctibus exta.
<sili. puni. 17.52>	Tunc a sede deum purumque per aethera lapsae
<sili. puni. 17.53>	Armigerae Iouis ante oculos coepere uolucres
<sili. puni. 17.54>	Aequoreas monstrare uias ac ducere classem.
<sili. puni. 17.55>	Augurium clangor laetum dabat. inde secuti
<sili. puni. 17.56>	Tantum praegressos liquida sub nube uolatus,
<sili. puni. 17.57>	Quantum non frustra speculantum lumina seruant,
<sili. puni. 17.58>	Litora Agenoreae tenuerunt perfida terrae.
<sili. puni. 17.59>	Nec segnis tanta in semet ueniente procella
<sili. puni. 17.60>	Africa terribilem magno sub nomine molem,
<sili. puni. 17.61>	Regis opes, contra et Massyla parauerat arma,
<sili. puni. 17.62>	Spesque Syphax Libycis una et Laurentibus unus
<sili. puni. 17.63>	Terror erat. campos pariter uallesque refusas
<sili. puni. 17.64>	Litoraque implerat nullo decorare tapete
<sili. puni. 17.65>	Cornipedem Nomas assuetus, densaeque per auras
<sili. puni. 17.66>	Condebant iaculis stridentibus aethera nubes.
<sili. puni. 17.67>	Immemor hic dextraeque datae iunctique per aras
<sili. puni. 17.68>	Foederis et mensas testes atque hospita iura
<sili. puni. 17.69>	Fasque fidemque simul prauo mutatus amore
<sili. puni. 17.70>	Ruperat atque toros regni mercede pararat.
<sili. puni. 17.71>	Virgo erat eximia specie claroque parente,
<sili. puni. 17.72>	Hasdrubalis proles. thalamis quam cepit ut altis,
<sili. puni. 17.73>	Ceu face succensus prima taedaque iugali
<sili. puni. 17.74>	Vertit opes gener ad Poenos, Latiaeque soluto
<sili. puni. 17.75>	Foedere amicitiae dotalia transtulit arma.
<sili. puni. 17.76>	Sed non Ausonio curarum extrema Syphacem
<sili. puni. 17.77>	Ductori monuisse fuit, missique minantur:
<sili. puni. 17.78>	Stet regno, reputet superos, pacta hospita seruet.
<sili. puni. 17.79>	Longe coniugia ac longe Tyrios Hymenaeos
<sili. puni. 17.80>	Inter Dardanias acies fore. sanguine quippe,
<sili. puni. 17.81>	Si renuat, blando nimium facilique marito
<sili. puni. 17.82>	Statura obsequia et thalami flagrantis amores.
<sili. puni. 17.83>	Sic Latius permixta minis sed cassa monebat
<sili. puni. 17.84>	Ductor; nam surdas coniunx obstruxerat aures.
<sili. puni. 17.85>	Ergo asper monitis frustra nitentibus enses
<sili. puni. 17.86>	Aduocat et castas polluti foederis aras
<sili. puni. 17.87>	Testatus uaria Martem mouet impiger arte.
<sili. puni. 17.88>	Castra leui calamo cannaque intecta palustri,
<sili. puni. 17.89>	Qualia Maurus amat dispersa mapalia pastor,
<sili. puni. 17.90>	Aggreditur furtum armorum tutantibus umbris
<sili. puni. 17.91>	Ac tacita spargit celata incendia nocte.
<sili. puni. 17.92>	Inde ubi collecti rapidam diffundere pestem
<sili. puni. 17.93>	Coeperunt ignes et se per pinguia magno
<sili. puni. 17.94>	Pabula ferre sono, clare exspatiantur in auras
<sili. puni. 17.95>	Et fumos uolucri propellunt lumine flammae.
<sili. puni. 17.96>	It totis inimica lues cum turbine castris,
<sili. puni. 17.97>	Atque alimenta uorat strepitu Vulcanus anhelo
<sili. puni. 17.98>	Arida, et ex omni manant incendia tecto.
<sili. puni. 17.99>	Sentitur plerisque prius, quam cernitur, ignis
<sili. puni. 17.100>	Excitis somno, multorumque ora uocantum
<sili. puni. 17.101>	Auxilium inuadunt flammae. fluit undique uictor
<sili. puni. 17.102>	Mulciber et rapidis amplexibus arma uirosque
<sili. puni. 17.103>	Corripit; exundat pestis, semustaque castra
<sili. puni. 17.104>	Albenti uolitant per nubila summa fauilla.
<sili. puni. 17.105>	Ipsius ingenti regis tentoria saltu
<sili. puni. 17.106>	Lugubre increpitans late circumuolat ardor
<sili. puni. 17.107>	Hausissetque uirum, trepidus ni clade satelles
<sili. puni. 17.108>	E somno ac stratis rapuisset multa precantem.
<sili. puni. 17.109>	Verum ubi mox iuncto sociarant aggere uires
<sili. puni. 17.110>	Massylus Tyriusque duces accitaque regno
<sili. puni. 17.111>	Lenierat pubes infaustae uulnera noctis,
<sili. puni. 17.112>	Ira pudorque dabant et coniunx, tertius ignis,
<sili. puni. 17.113>	Immanes animos, afflataque barbarus ora
<sili. puni. 17.114>	Castrorum flammis et se uelamine nullo
<sili. puni. 17.115>	Vix inter trepidas ereptum ex hoste cateruas
<sili. puni. 17.116>	Frendebat minitans; sed enim non luce Syphacem
<sili. puni. 17.117>	Nec claro potuisse die nec sole tuente
<sili. puni. 17.118>	A quoquam uinci. iactarat talia uecors,
<sili. puni. 17.119>	Sed iam claudebat flatus nec plura sinebat
<sili. puni. 17.120>	Atropos et tumidae properabat stamina linguae.
<sili. puni. 17.121>	Namque ubi prosiluit castris ceu turbidus amnis,
<sili. puni. 17.122>	Qui siluas ac saxa trahens per deuia praeceps
<sili. puni. 17.123>	Voluitur et ripas spumanti gurgite laxat,
<sili. puni. 17.124>	Ante omnes praeuectus equo trahit agmina uoce.
<sili. puni. 17.125>	Contra naua manus Rutuli celsusque ruebat
<sili. puni. 17.126>	Viso rege procul raptis exercitus armis,
<sili. puni. 17.127>	Ac sibi quisque: "uidesne uides, ut <in> agmine primo
<sili. puni. 17.128>	Massylus uolitet deposcens proelia rector?
<sili. puni. 17.129>	Fac nostrum hoc, mea dextra, decus. uiolauit et aras
<sili. puni. 17.130>	Caelicolum et casti ductoris foedera rupit.
<sili. puni. 17.131>	Sit satis hunc castris semel effugisse crematis."
<sili. puni. 17.132>	Sic secum taciti et certatim spicula fundunt.
<sili. puni. 17.133>	Prima in cornipedis sedit spirantibus ignem
<sili. puni. 17.134>	Naribus hasta uolans erexitque ore cruento
<sili. puni. 17.135>	Quadrupedem elatis pulsantem calcibus auras.
<sili. puni. 17.136>	Corruit asper equus confixaque cuspide membra
<sili. puni. 17.137>	Huc illuc iactans rectorem prodidit hosti.
<sili. puni. 17.138>	Inuadunt uanumque fugae atque attollere fessos
<sili. puni. 17.139>	Annitentem artus reuocato a uulnere telo
<sili. puni. 17.140>	Corripiunt, tum uincla uiro manicaeque pudenda
<sili. puni. 17.141>	Addita, et, exemplum non umquam fidere laetis,
<sili. puni. 17.142>	Sceptriferas arta palmas uinxere catena.
<sili. puni. 17.143>	Ducitur ex alto deiectus culmine regni,
<sili. puni. 17.144>	Qui modo sub pedibus terras et sceptra patensque
<sili. puni. 17.145>	Litora ad Oceani sub nutu uiderat aequor.
<sili. puni. 17.146>	Prostratis opibus regni Phoenissa metuntur
<sili. puni. 17.147>	Agmina, et inuisus Marti notusque fugarum
<sili. puni. 17.148>	Vertit terga citus damnatis Hasdrubal ausis.
<sili. puni. 17.149>	Stabat Carthago truncatis undique membris
<sili. puni. 17.150>	Vni innixa uiro, tantoque fragore ruentem
<sili. puni. 17.151>	Hannibal absenti retinebat nomine molem.
<sili. puni. 17.152>	Id reliquum fessos opis auxiliique ciere
<sili. puni. 17.153>	Rerum extrema iubent, huc confugere pauentes,
<sili. puni. 17.154>	Postquam se superum desertos numine cernunt.
<sili. puni. 17.155>	Nec mora propulsa sulcant uada salsa carina,
<sili. puni. 17.156>	Qui reuocent patriaeque ferant mandata monentes,
<sili. puni. 17.157>	Ne lentus nullas uideat Carthaginis arces.
<sili. puni. 17.158>	Quarta Aurora ratem Dauni deuexerat oras,
<sili. puni. 17.159>	Et fera ductoris turbabant somnia mentem.
<sili. puni. 17.160>	Namque grauis curis carpit dum nocte quietem,
<sili. puni. 17.161>	Cernere Flaminium Gracchumque et cernere Paulum
<sili. puni. 17.162>	Visus erat simul aduersos mucronibus in se
<sili. puni. 17.163>	Destrictis ruere atque Itala depellere terra,
<sili. puni. 17.164>	Omnisque a Cannis Thrasymennique omnis ab undis
<sili. puni. 17.165>	In pontum impellens umbrarum exercitus ibat.
<sili. puni. 17.166>	Ipse fugam cupiens notas euadere ad Alpes
<sili. puni. 17.167>	Quaerebat terraeque ulnis amplexus utrisque
<sili. puni. 17.168>	Haerebat Latiae, donec uis saeua profundo
<sili. puni. 17.169>	Truderet et rapidis daret asportare procellis.
<sili. puni. 17.170>	His aegrum uisis adeunt mandata ferentes
<sili. puni. 17.171>	Legati patriaeque extrema pericula pandunt:
<sili. puni. 17.172>	Massyla ut ruerint arma, ut ceruice catenas
<sili. puni. 17.173>	Regnator tulerit Libyae letoque negato
<sili. puni. 17.174>	Seruetur noua pompa Ioui, Carthago laboret
<sili. puni. 17.175>	Vt trepidi Hasdrubalis, qui rerum agitarit habenas,
<sili. puni. 17.176>	Non una concussa fuga. se, triste profatu,
<sili. puni. 17.177>	Vidisse, arderent cum bina in nocte silenti
<sili. puni. 17.178>	Castra et luceret sceleratis Africa flammis.
<sili. puni. 17.179>	Praerapidum iuuenem minitari, Bruttia seruet
<sili. puni. 17.180>	Litora dum Poenus, destructurum ignibus atris,
<sili. puni. 17.181>	In quam se referat, patriam suaque inclita facta.
<sili. puni. 17.182>	Haec postquam dicta et casus patuere metusque
<sili. puni. 17.183>	Effundunt lacrimas dextramque ut numen adorant.
<sili. puni. 17.184>	Audiuit toruo obtutu defixus et aegra
<sili. puni. 17.185>	Expendit tacite cura secum ipse uolutans,
<sili. puni. 17.186>	An tanti Carthago foret. sic deinde profatur:
<sili. puni. 17.187>	"O dirum exitium mortalibus! o nihil umquam
<sili. puni. 17.188>	Crescere nec magnas patiens exsurgere laudes
<sili. puni. 17.189>	Inuidia! euersam iam pridem exscindere Romam
<sili. puni. 17.190>	Atque aequasse solo potui, traducere captam
<sili. puni. 17.191>	Seruitum gentem Latioque imponere leges.
<sili. puni. 17.192>	Dum sumptus dumque arma duci fessosque secundis
<sili. puni. 17.193>	Summisso tirone negant recreare maniplos,
<sili. puni. 17.194>	Dumque etiam Cerere et uictu fraudasse cohortes
<sili. puni. 17.195>	Hannoni placet, induitur tota Africa flammis,
<sili. puni. 17.196>	Pulsat Agenoreas Rhoeteia lancea portas.
<sili. puni. 17.197>	Nunc patriae decus et patriae nunc Hannibal unus
<sili. puni. 17.198>	Subsidium, nunc in nostra spes ultima dextra.
<sili. puni. 17.199>	Vertentur signa, ut patres statuere, simulque
<sili. puni. 17.200>	Et patriae muros et te seruabimus, Hannon.
<sili. puni. 17.201>	Haec ubi detonuit, celsas e litore puppes
<sili. puni. 17.202>	Propellit multumque gemens mouet aequore classem.
<sili. puni. 17.203>	Non terga est ausus cedentum inuadere quisquam,
<sili. puni. 17.204>	Non reuocare uirum. cunctis praestare uidentur,
<sili. puni. 17.205>	Quod sponte abscedat, superi, tandemque resoluat
<sili. puni. 17.206>	Ausoniam. uentos optant, et litora ab hoste
<sili. puni. 17.207>	Nuda uidere sat est, ceu flamina comprimit Auster
<sili. puni. 17.208>	Cum fera et abscedens reddit mare, nauita parco
<sili. puni. 17.209>	Interea uoto non auras poscit amicas,
<sili. puni. 17.210>	Contentus caruisse Noto, pacemque quietam
<sili. puni. 17.211>	Pro facili cursu reputat salis. omnis in altum
<sili. puni. 17.212>	Sidonius uisus conuerterat undique miles;
<sili. puni. 17.213>	Ductor defixos Itala tellure tenebat
<sili. puni. 17.214>	Intentus uultus, manantesque ora rigabant
<sili. puni. 17.215>	Per tacitum lacrimae, et suspiria crebra ciebat,
<sili. puni. 17.216>	Haud secus ac patriam pulsus dulcesque penates
<sili. puni. 17.217>	Linqueret et tristes exul traheretur in oras.
<sili. puni. 17.218>	Vt uero affusis puppes procedere uentis
<sili. puni. 17.219>	Et sensim coepere procul subsidere montes
<sili. puni. 17.220>	Nullaque iam Hesperia et nusquam iam Daunia tellus,
<sili. puni. 17.221>	Hic secum infrendens: "mentisne ego compos et hoc nunc
<sili. puni. 17.222>	Indignus reditu, qui memet finibus umquam
<sili. puni. 17.223>	Amorim Ausoniae? flagrasset subdita taedis
<sili. puni. 17.224>	Carthago et potius cecidisset nomen Elissae.
<sili. puni. 17.225>	Quid? tunc sat compos, qui non ardentia tela
<sili. puni. 17.226>	A Cannis in templa tuli Tarpeia Iouemque
<sili. puni. 17.227>	Detraxi solio? sparsissem incendia montes
<sili. puni. 17.228>	Per septem bello uacuos gentique superbae
<sili. puni. 17.229>	Iliacum exitium et proauorum fata dedissem.
<sili. puni. 17.230>	Cur porro haec angant? nunc, nunc inuadere ferro
<sili. puni. 17.231>	Quis prohibet rursumque ad moenia tendere gressus?
<sili. puni. 17.232>	Ibo et castrorum relegens monumenta meorum,
<sili. puni. 17.233>	Qua uia nota uocat, remeabo Anienis ad undas.
<sili. puni. 17.234>	Flectite in Italiam proras, auertite classem!
<sili. puni. 17.235>	Faxo ut uallata reuocetur Scipio Roma."
<sili. puni. 17.236>	Talibus ardentem furiis Neptunus ut alto
<sili. puni. 17.237>	Prospexit uertique rates ad litora uidit,
<sili. puni. 17.238>	Quassans caeruleum genitor caput aequora fundo
<sili. puni. 17.239>	Eruit et tumidum mouet ultra litora pontum.
<sili. puni. 17.240>	Extemplo uentos imbresque et rupe procellas
<sili. puni. 17.241>	Concitat Aeolias ac nubibus aethera condit.
<sili. puni. 17.242>	Tum penitus telo molitus regna tridenti
<sili. puni. 17.243>	Intima ab occasu Tethyn impellit et ortu
<sili. puni. 17.244>	Ac totum Oceani turbat caput. aequora surgunt
<sili. puni. 17.245>	Spumea, et illisu scopulus tremit omnis aquarum.
<sili. puni. 17.246>	Primus se attollens Nasamonum sedibus Auster
<sili. puni. 17.247>	Nudauit Syrtim correpta nubilus unda.
<sili. puni. 17.248>	Insequitur sublime ferens nigrantibus alis
<sili. puni. 17.249>	Abruptum Boreas ponti latus. intonat ater
<sili. puni. 17.250>	Discordi flatu et partem rapit aequoris Eurus.
<sili. puni. 17.251>	Hinc rupti reboare poli atque hinc crebra micare
<sili. puni. 17.252>	Fulmina et in classem ruere implacabile caelum
<sili. puni. 17.253>	Consensere ignes nimbique et fluctus et ira
<sili. puni. 17.254>	Ventorum, noctemque freto imposuere tenebrae.
<sili. puni. 17.255>	Ecce intorta Noto ueniensque a puppe procella
<sili. puni. 17.256>	Antemnae immugit (stridorque immite rudentum
<sili. puni. 17.257>	Sibilat) ac similem monti nigrante profundo
<sili. puni. 17.258>	Ductoris frangit super ora trementia fluctum.
<sili. puni. 17.259>	Exclamat uoluens oculos caeloque fretoque:
<sili. puni. 17.260>	"Felix, o frater, diuisque aequate cadendo,
<sili. puni. 17.261>	Hasdrubal! egregium fortis cui dextera in armis
<sili. puni. 17.262>	Pugnanti peperit letum, et cui fata dedere
<sili. puni. 17.263>	Ausoniam extremo tellurem apprendere morsu.
<sili. puni. 17.264>	At mihi Cannarum campis, ubi Paulus, ubi illae
<sili. puni. 17.265>	Egregiae occubuere animae, dimittere uitam
<sili. puni. 17.266>	Non licitum uel, cum ferrem in Capitolia flammas,
<sili. puni. 17.267>	Tarpeio Iouis ad manes descendere telo."
<sili. puni. 17.268>	Talia dum maeret, diuersis flatibus acta
<sili. puni. 17.269>	In geminum ruit unda latus puppimque sub atris
<sili. puni. 17.270>	Aequoris aggeribus tenuit ceu turbine mersam.
<sili. puni. 17.271>	Mox nigris alte pulsa exundantis harenae
<sili. puni. 17.272>	Verticibus ratis aetherias remeauit ad auras
<sili. puni. 17.273>	Et fluctus supra uento librante pependit.
<sili. puni. 17.274>	At geminas Notus in scopulos atque horrida saxa
<sili. puni. 17.275>	Dura sorte rapit, miserandum et triste, biremes.
<sili. puni. 17.276>	Increpuere ictu prorae. tum murice acuto
<sili. puni. 17.277>	Dissiliens sonuit rupta compage carina.
<sili. puni. 17.278>	Hic uaria ante oculos facies: natat aequore toto
<sili. puni. 17.279>	Arma inter galeasque uirum cristasque rubentes
<sili. puni. 17.280>	Florentis Capuae gaza et seposta triumpho
<sili. puni. 17.281>	Laurens praeda ducis, tripodes mensaeque deorum
<sili. puni. 17.282>	Cultaque nequiquam miseris simulacra Latinis,
<sili. puni. 17.283>	Cum Venus emoti facie conterrita ponti
<sili. puni. 17.284>	Talibus alloquitur regem maris: "hoc satis irae
<sili. puni. 17.285>	Interea, genitor, satis ad maiora minarum.
<sili. puni. 17.286>	Cetera parce, precor, pelago, ne tollat acerba
<sili. puni. 17.287>	Hoc Carthago decus, nullo superabile bello
<sili. puni. 17.288>	Progenuisse caput nostrosque in funera Poeni
<sili. puni. 17.289>	Aeneadas undis totoque eguisse profundo."
<sili. puni. 17.290>	Sic Venus, et tumidi considunt gurgite fluctus
<sili. puni. 17.291>	Obuiaque aduersis propellunt agmina castris.
<sili. puni. 17.292>	Dux uetus armorum scitusque accendere corda
<sili. puni. 17.293>	Laudibus ignifero mentes furiabat in iram
<sili. puni. 17.294>	Hortatu decorisque urebat pectora flammis:
<sili. puni. 17.295>	"Tu mihi Flaminii portas rorantia caesi
<sili. puni. 17.296>	Ora ducis; nosco dextram. tu primus in ictus
<sili. puni. 17.297>	Ingentis Pauli ruis ac defigis in ossa
<sili. puni. 17.298>	Mucronem. tibi pugnacis gestantur opima
<sili. puni. 17.299>	Marcelli. Gracchusque cadens tibi proluit ensem.
<sili. puni. 17.300>	Ecce manus, quae pulsantem te, belliger Appi,
<sili. puni. 17.301>	Moenia sublimis Capuae de culmine muri
<sili. puni. 17.302>	Excelso fusa moribundum perculit hasta.
<sili. puni. 17.303>	Ecce aliud fulmen dextrae, quo nobile nomen
<sili. puni. 17.304>	Fuluius excepit non unum pectore uulnus.
<sili. puni. 17.305>	Huc prima te siste acie, cui consul in armis
<sili. puni. 17.306>	Crispinus cecidit. me tu comitare per hostes,
<sili. puni. 17.307>	Qui nobis, memini, ad Cannas laetissimus irae
<sili. puni. 17.308>	Seruili fers ora ducis suffixa ueruto.
<sili. puni. 17.309>	Cerno flagrantes oculos uultumque timendum
<sili. puni. 17.310>	Non ipso minus ense tuum, fortissime Poenum
<sili. puni. 17.311>	O iuuenis, qualem uidi, cum flumine saeuo
<sili. puni. 17.312>	Insignis Trebiae complexum ingentibus ulnis
<sili. puni. 17.313>	Mersisti fundo luctantem uana tribunum.
<sili. puni. 17.314>	At tu, qui gelidas Ticini primus ad undas
<sili. puni. 17.315>	Scipiadae patris tinxisti sanguine ferrum,
<sili. puni. 17.316>	Incepta exsequere et nati mihi redde cruorem.
<sili. puni. 17.317>	Horrescamne ipsos, ueniant si ad proelia diuos,
<sili. puni. 17.318>	Cum stetis, turmae, uidi contermina caelo
<sili. puni. 17.319>	Quas iuga calcantes summas uolitare per Alpes,
<sili. puni. 17.320>	Cum uideam, quorum ferro manibusque capaces
<sili. puni. 17.321>	Arsere Argyripae campi? num segnior ibis
<sili. puni. 17.322>	Nunc mihi, qui primus torques in moenia telum
<sili. puni. 17.323>	Dardana nec nostrae facilis concedere laudi?
<sili. puni. 17.324>	Te uero, tete exstimulem, qui, fulmina contra
<sili. puni. 17.325>	Et nimbos tonitrusque ac summi numinis iras
<sili. puni. 17.326>	Cum starem, perferre sonos ac uana iubebas
<sili. puni. 17.327>	Nubila et ante ducem Capitolia celsa petebas?
<sili. puni. 17.328>	Quid uos, quis claro deletum est Marte Saguntum,
<sili. puni. 17.329>	Exhorter, quos nobilitant primordia belli?
<sili. puni. 17.330>	Vt meque et uobis dignum, defendite, quaeso,
<sili. puni. 17.331>	Praeteritas dextra laudes. diuum ipse fauore
<sili. puni. 17.332>	Vincendoque senex patriam post trina labantem
<sili. puni. 17.333>	Lustra et non uisos tam longa aetate penates
<sili. puni. 17.334>	Ac natum et fidae iam pridem coniugis ora
<sili. puni. 17.335>	Confisus uobis repeto. non altera restat
<sili. puni. 17.336>	Iam Libyae nec Dardaniis pugna altera restat.
<sili. puni. 17.337>	Certatus nobis hodie dominum accipit orbis."
<sili. puni. 17.338>	Hannibal haec; sed non patiens remorantia uerba
<sili. puni. 17.339>	Ausonius miles, quotiens dux coeperat ora
<sili. puni. 17.340>	Soluere ad effatus, signum pugnamque petebant.
<sili. puni. 17.341>	Haec procul aeria speculantem nube sororem
<sili. puni. 17.342>	Vt uidit diuum genitor maestosque sub acri
<sili. puni. 17.343>	Obtutu uultus, sic ore effatus amico est:
<sili. puni. 17.344>	"Qui te mentis edunt morsus? da noscere, coniunx;
<sili. puni. 17.345>	Num Poeni casus ducis et Carthaginis angit
<sili. puni. 17.346>	Cura tuae? sed enim reputa tecum ipsa furores
<sili. puni. 17.347>	Sidonios. gentem contra et fatalia regna
<sili. puni. 17.348>	Teucrorum quis erit, quaeso, germana, rebelli
<sili. puni. 17.349>	Fractis foederibus populo modus? ipsa malorum
<sili. puni. 17.350>	Non plus Carthago tulit exhausitque laboris,
<sili. puni. 17.351>	Quam pro Cadmea subiisti exercita gente.
<sili. puni. 17.352>	Turbasti maria ac terras iuuenemque ferocem
<sili. puni. 17.353>	Immisti Latio. tremuerunt moenia Romae,
<sili. puni. 17.354>	Perque bis octonos primus fuit Hannibal annos
<sili. puni. 17.355>	Humani generis. tempus componere gentes.
<sili. puni. 17.356>	Ad finem uentum. claudenda est ianua belli."
<sili. puni. 17.357>	Tum supplex Iuno: "neque ego haec mutare laborans,
<sili. puni. 17.358>	Quis est fixa dies, pendenti nube resedi
<sili. puni. 17.359>	Nec reuocare acies bellumue extendere quaero.
<sili. puni. 17.360>	Quae donare potes, quoniam mihi gratia languet
<sili. puni. 17.361>	Et cecidit iam primus amor, - nil fila sororum
<sili. puni. 17.362>	Aduersus posco. uertat terga Hannibal hosti,
<sili. puni. 17.363>	Vt placet, et cineres Troiae Carthagine regnent.
<sili. puni. 17.364>	Illud te gemini per mutua pignora amoris
<sili. puni. 17.365>	Et soror et coniunx oro: tranare pericla
<sili. puni. 17.366>	Magnanimum patiare ducem uitamque remittas
<sili. puni. 17.367>	Neue sinas captum Ausonias perferre catenas.
<sili. puni. 17.368>	Stent etiam contusa malis mea moenia fracto
<sili. puni. 17.369>	Nomine Sidonio et nostro seruentur honori."
<sili. puni. 17.370>	Sic Iuno, et contra breuiter sic Iuppiter orsus:
<sili. puni. 17.371>	"Do spatium muris, ut uis, Carthaginis altae.
<sili. puni. 17.372>	Stent lacrimis precibusque tuis. sed percipe, coniunx,
<sili. puni. 17.373>	Quatenus indulsisse uacet. non longa supersunt
<sili. puni. 17.374>	Fata urbi, uenietque pari sub nomine ductor,
<sili. puni. 17.375>	Qui nunc seruatas euertat funditus arces.
<sili. puni. 17.376>	Aetherias quoque, uti poscis, trahat Hannibal auras,
<sili. puni. 17.377>	Ereptus pugnae. miscere hic sidera ponto
<sili. puni. 17.378>	Et terras implere uolet redeuntibus armis.
<sili. puni. 17.379>	Noui feta uiri bello praecordia. sed lex
<sili. puni. 17.380>	Muneris haec esto nostri: Saturnia regna
<sili. puni. 17.381>	Ne post haec uideat, repetat neue amplius umquam
<sili. puni. 17.382>	Ausoniam. nunc instanti raptum auehe leto,
<sili. puni. 17.383>	Ne, latis si miscebit fera proelia campis,
<sili. puni. 17.384>	Romulei nequeas iuuenis subducere dextrae."
<sili. puni. 17.385>	Dum statuit fata Omnipotens urbique ducique,
<sili. puni. 17.386>	Inuadunt acies pugnam et clamore lacessunt
<sili. puni. 17.387>	Sidera. non alio grauiores tempore uidit
<sili. puni. 17.388>	Aut populos tellus, aut, qui patria arma mouerent,
<sili. puni. 17.389>	Maiores certare duces. discriminis alta
<sili. puni. 17.390>	In medio merces, quicquid tegit undique caelum.
<sili. puni. 17.391>	Ibat Agenoreus praefulgens ductor in ostro,
<sili. puni. 17.392>	Excelsumque caput penna nutante leuabat
<sili. puni. 17.393>	Crista rubens. saeuus magno de nomine terror
<sili. puni. 17.394>	Praecedit, Latioque micat bene cognitus ensis.
<sili. puni. 17.395>	At contra ardenti radiabat Scipio cocco
<sili. puni. 17.396>	Terribilem ostentans clipeum, quo patris et una
<sili. puni. 17.397>	Caelarat patrui spirantes proelia dira
<sili. puni. 17.398>	Effigies; flammam ingentem frons alta uomebat.
<sili. puni. 17.399>	Sub tanta cunctis ui telorumque uirumque
<sili. puni. 17.400>	In ducibus stabat spes et uictoria solis.
<sili. puni. 17.401>	Quin etiam, fauor ut subigit plerosque metusue,
<sili. puni. 17.402>	Scipio si Libycis esset generatus in oris,
<sili. puni. 17.403>	Sceptra ad Agenoreos credunt uentura nepotes
<sili. puni. 17.404>	Hannibal Ausonia genitus si sede fuisset,
<sili. puni. 17.405>	Haud dubitant terras Itala in dicione futuras.
<sili. puni. 17.406>	Contremuere aurae rapido uibrantibus hastis
<sili. puni. 17.407>	Turbine et horrificam traxere per aethera nubem.
<sili. puni. 17.408>	Inde ensis propiorque acies et comminus ora
<sili. puni. 17.409>	Admota ac dira flagrantia lumina flamma.
<sili. puni. 17.410>	Sternitur, in medium contemptrix turba pericli
<sili. puni. 17.411>	Quae primis se praecipitem tulit obuia telis,
<sili. puni. 17.412>	Gentilemque bibit tellus inuita cruorem.
<sili. puni. 17.413>	Feruidus ingenii Masinissa et feruidus aeui
<sili. puni. 17.414>	In primas Macetum turmas immania membra
<sili. puni. 17.415>	Infert et iaculo circumuolat alite campum.
<sili. puni. 17.416>	Caerulus haud aliter, cum dimicat, incola Thules
<sili. puni. 17.417>	Agmina falcigero circumuenit arta couinno.
<sili. puni. 17.418>	Graia phalanx patrio densarat more cateruas
<sili. puni. 17.419>	Iunctisque astabat nulli penetrabilis hastis.
<sili. puni. 17.420>	Immemor has pacti post foedus in arma Philippus
<sili. puni. 17.421>	Miserat et quassam refouebat Agenoris urbem.
<sili. puni. 17.422>	Rarescit multo laxatus uulnere miles
<sili. puni. 17.423>	Atque aperit patulas prostrato corpore late
<sili. puni. 17.424>	Inter tela uias. irrumpit mole ruinae
<sili. puni. 17.425>	Ausonius globus et periuria Graia resignat.
<sili. puni. 17.426>	Archemorum Rutilus, Teucrum Norbanus (et ambo
<sili. puni. 17.427>	Mantua pubenti genetrix dimiserat aeuo),
<sili. puni. 17.428>	Obtruncat Samium bellacis dextra Caleni,
<sili. puni. 17.429>	At Clytium Selius, Pellaeum et uana tumentem
<sili. puni. 17.430>	Ad nomen patriae Clytium, sed gloria Pellae
<sili. puni. 17.431>	Haud ualuit misero defendere Daunia tela.
<sili. puni. 17.432>	Saeuior his Latius uastabat Bruttia signa
<sili. puni. 17.433>	Laelius increpitans: "adeone Oenotria tellus
<sili. puni. 17.434>	Detestanda fuit, quam per maria aspera perque
<sili. puni. 17.435>	Insanos Tyrio fugeretis remige fluctus?
<sili. puni. 17.436>	Sed fugisse satis fuerit. Latione cruore
<sili. puni. 17.437>	Insuper externas petitis perfundere terras?"
<sili. puni. 17.438>	Haec dicens Silarum meditantem in proelia telo
<sili. puni. 17.439>	Praeuenit. hasta uolans imo sub gutture sedit
<sili. puni. 17.440>	Et uitae uocisque uias simul incita clausit.
<sili. puni. 17.441>	Vergilio Caudinus, acerbo Laus Amano
<sili. puni. 17.442>	Sternitur. accendunt iras uultusque uirorum
<sili. puni. 17.443>	Armorumque habitus noti et uox consona linguae.
<sili. puni. 17.444>	Quos ubi nudantes conspexit Hamilcare cretus
<sili. puni. 17.445>	Terga fuga, "state ac nostram ne prodite gentem"
<sili. puni. 17.446>	Vociferans subit et conuertit proelia dextra,
<sili. puni. 17.447>	Qualis in aestiferis Garamantum feta ueneno
<sili. puni. 17.448>	Attollit campis feruenti pastus harena
<sili. puni. 17.449>	Colla Paraetonius serpens lateque per auras
<sili. puni. 17.450>	Vndantem torquet perfundens nubila tabem.
<sili. puni. 17.451>	Continuo infesta portantem cuspide uulnus
<sili. puni. 17.452>	Impedit anteuolans Herium, cui nobile nomen
<sili. puni. 17.453>	Marrucina domus clarumque Teate ferebat.
<sili. puni. 17.454>	Atque illi magnum nitenti et laudibus hostis
<sili. puni. 17.455>	Arrecto capuli ad finem manus incita sedit,
<sili. puni. 17.456>	Quaerebatque miser morienti lumine fratrem,
<sili. puni. 17.457>	Cum iuuenis subit et leto stimulatus acerbo
<sili. puni. 17.458>	Pleminius saeuum mucronem ante ora coruscat
<sili. puni. 17.459>	Ac fratrem magno minitans clamore reposcit.
<sili. puni. 17.460>	Huic proles Barcae: "germanum reddere uero
<sili. puni. 17.461>	Si placet, haud renuo. maneant modo foedera nostra:
<sili. puni. 17.462>	Hasdrubalem reuocate umbris. egone aspera ponam
<sili. puni. 17.463>	Vmquam in Romanos odia aut mansuescere corda
<sili. puni. 17.464>	Nostra sinam parcamque uiro, quem terra crearit
<sili. puni. 17.465>	Itala? tum manes inimici sede repellant
<sili. puni. 17.466>	Aeterna socioque abigat me frater Auerno."
<sili. puni. 17.467>	Sic ait et clipei propulsum pondere toto,
<sili. puni. 17.468>	Lubrica qua tellus lapsantes sanguine fratris
<sili. puni. 17.469>	Fallebat nisus, prosternit et occupat ense.
<sili. puni. 17.470>	Extendit labens palmas Heriumque iacentem
<sili. puni. 17.471>	Amplexus iuncta leniuit morte dolores.
<sili. puni. 17.472>	Tum Libys inuadit mixtae certamina turbae
<sili. puni. 17.473>	Conuertitque ruens per longum hostilia terga,
<sili. puni. 17.474>	Vt, cum fulminibus permixta tonitrua mundum
<sili. puni. 17.475>	Terrificant summique labat domus alta parentis,
<sili. puni. 17.476>	Omne hominum terris trepidat genus, ipsaque ob ora
<sili. puni. 17.477>	Lux atrox micat, et praesens astare uiritim
<sili. puni. 17.478>	Creditur intento perculsis Iuppiter igne.
<sili. puni. 17.479>	Parte alia, ceu sola forent discrimina campo,
<sili. puni. 17.480>	Qua misceret agens truculentum Scipio Martem,
<sili. puni. 17.481>	Aspera pugna nouas uaria sub imagine leti
<sili. puni. 17.482>	Dat formas. hic ense iacet prostratus adacto,
<sili. puni. 17.483>	Hic saxo perfracta gemit lacrimabilis ossa;
<sili. puni. 17.484>	Ast hos, turpe, pauor fusos proiecit in ora,
<sili. puni. 17.485>	Horum aduersa dedit Gradiuo pectora uirtus.
<sili. puni. 17.486>	Ipse super strages ductor Rhoeteius instat,
<sili. puni. 17.487>	Qualis apud gelidum currus quatit altior Hebrum
<sili. puni. 17.488>	Et Geticas soluit feruenti sanguine Mauors
<sili. puni. 17.489>	Laetus caede niues, glaciemque Aquilonibus actam
<sili. puni. 17.490>	Perrumpit stridens sub pondere belliger axis.
<sili. puni. 17.491>	Iamque ardore truci lustrans fortissima quaeque
<sili. puni. 17.492>	Nomina obit ferro. claris spectata per orbem
<sili. puni. 17.493>	Stragibus occumbit late inter tela iuuentus.
<sili. puni. 17.494>	Qui muros rapuere tuos miserasque nefandi
<sili. puni. 17.495>	Principium belli fecere, Sagunte, ruinas,
<sili. puni. 17.496>	Qui sacros, Thrasymenne, lacus Phaethontia quique
<sili. puni. 17.497>	Polluerant tabo stagna, ac fiducia tanta
<sili. puni. 17.498>	Quos tulit, ut superum regi soliumque domosque
<sili. puni. 17.499>	Irent direptum, mactantur comminus uno
<sili. puni. 17.500>	Exitio, redduntque animas, temerata ferebant
<sili. puni. 17.501>	Qui secreta deum et primos reserasse negatas
<sili. puni. 17.502>	Gressibus humanis Alpes. formidinis huius
<sili. puni. 17.503>	Plena acies propere retro exanimata ruebat,
<sili. puni. 17.504>	Haud secus ac tectis urbis Vulcania pestis
<sili. puni. 17.505>	Cum sese infudit rapidusque incendia flatus
<sili. puni. 17.506>	Ventilat et uolucres spargit per culmina flammas,
<sili. puni. 17.507>	Attonitum erumpit subita formidine uulgus,
<sili. puni. 17.508>	Lateque ut capta passim trepidatur in urbe.
<sili. puni. 17.509>	Verum ubi cunctari taedet dispersa uirorum
<sili. puni. 17.510>	Proelia sectantem et leuiori Marte teneri,
<sili. puni. 17.511>	Omnes in causam belli auctoremque malorum
<sili. puni. 17.512>	Vertere iam uires tandem placet. Hannibal unus
<sili. puni. 17.513>	Dum restet, non, si muris Carthaginis ignis
<sili. puni. 17.514>	Subdatur caesique cadant exercitus omnis,
<sili. puni. 17.515>	Profectum Latio. contra, si concidat unus,
<sili. puni. 17.516>	Nequiquam fore Agenoreis cuncta arma uirosque.
<sili. puni. 17.517>	Illum igitur lustrans circumfert lumina campo
<sili. puni. 17.518>	Rimaturque ducem. iuuat in certamina summa
<sili. puni. 17.519>	Ferre gradum, cuperetque uiro concurrere tota
<sili. puni. 17.520>	Spectante Ausonia. celsus clamore feroci
<sili. puni. 17.521>	Prouocat increpitans hostem et noua proelia poscit.
<sili. puni. 17.522>	Quas postquam audiuit uoces conterrita Iuno,
<sili. puni. 17.523>	Ne Libyci ducis impauidas ferrentur ad aures,
<sili. puni. 17.524>	Effigiem informat Latiam propereque coruscis
<sili. puni. 17.525>	Attollit cristis, addit clipeumque iubasque
<sili. puni. 17.526>	Romulei ducis atque umeris imponit honorem
<sili. puni. 17.527>	Fulgentis saguli, dat gressum habitusque cientis
<sili. puni. 17.528>	Proelia et audaces adicit sine corpore motus.
<sili. puni. 17.529>	Tum par effigies fallacis imagine uana
<sili. puni. 17.530>	Cornipedis moderanda cito per deuia passu
<sili. puni. 17.531>	Belligerae datur ad speciem certaminis umbrae.
<sili. puni. 17.532>	Sic Poeni ducis ante oculos exsultat et ultro
<sili. puni. 17.533>	Scipio Iunoni simulatus tela coruscat.
<sili. puni. 17.534>	At uiso laetus rectore ante ora Latino
<sili. puni. 17.535>	Et tandem propius sperans ingentia Poenus
<sili. puni. 17.536>	Quadrupedi citus imponit uelocia membra
<sili. puni. 17.537>	Et iacit aduersam properati turbinis hastam.
<sili. puni. 17.538>	Dat terga et campo fugiens uolat ales imago
<sili. puni. 17.539>	Tramittitque acies. tum uero ut uictor et alti
<sili. puni. 17.540>	Iam compos uoti ferrata calce cruentat
<sili. puni. 17.541>	Cornipedem et largas Poenus quatit asper habenas:
<sili. puni. 17.542>	"Quo fugis oblitus nostris te cedere regnis?
<sili. puni. 17.543>	Nulla tibi Libyca latebra est, o Scipio, terra."
<sili. puni. 17.544>	Haec ait et stricto sequitur mucrone uolantem,
<sili. puni. 17.545>	Donec longinquo frustratum duxit in arua
<sili. puni. 17.546>	Diuersa spatio procul a certamine pugnae;
<sili. puni. 17.547>	Tum fallax subito simulacrum in nubila cessit.
<sili. puni. 17.548>	Fulmineus ductor "quisnam se numine caeco
<sili. puni. 17.549>	Composuit nobis" inquit "deus? aut latet idem
<sili. puni. 17.550>	Cur monstro? tantumne obstat mea gloria diuis?
<sili. puni. 17.551>	Sed non auelles umquam, quicumque secundus
<sili. puni. 17.552>	Caelicolum stas Ausoniae, non artibus hostem
<sili. puni. 17.553>	Eripies uerum nobis." frena inde citati
<sili. puni. 17.554>	Conuertit furibundus equi campumque petebat,
<sili. puni. 17.555>	Cum subito occultae pestis collapsa tremore
<sili. puni. 17.556>	Cornipedis moles ruit atque efflauit anhelo
<sili. puni. 17.557>	Pectore Iunonis curis in nubila uitam.
<sili. puni. 17.558>	Tum uero impatiens "uestra est haec altera, uestra
<sili. puni. 17.559>	Fraus," inquit "superi. non fallitis. aequore mersum
<sili. puni. 17.560>	Texissent scopuli, pelagusque hausisset et undae!
<sili. puni. 17.561>	Anne huic seruabar leto? mea signa secuti,
<sili. puni. 17.562>	Quis pugnae auspicium dedimus, caeduntur, et absens
<sili. puni. 17.563>	Accipio gemitus uocesque ac uerba uocantum
<sili. puni. 17.564>	Hannibalem. quis nostra satis delicta piabit
<sili. puni. 17.565>	Tartareus torrens?" simul haec fundebat et una
<sili. puni. 17.566>	Spectabat dextram ac leti feruebat amore.
<sili. puni. 17.567>	Tunc Iuno miserata uirum pastoris in ora
<sili. puni. 17.568>	Vertitur ac siluis subito procedit opacis
<sili. puni. 17.569>	Atque his alloquitur uersantem ingloria fata:
<sili. puni. 17.570>	"Quaenam te siluis accedere causa subegit
<sili. puni. 17.571>	Armatum nostris? num dura ad proelia tendis,
<sili. puni. 17.572>	Magnus ubi Ausoniae reliquos domat Hannibal armis?
<sili. puni. 17.573>	Si uelox gaudes ire et compendia grata
<sili. puni. 17.574>	Sunt tibi, uicino in medios te tramite ducam."
<sili. puni. 17.575>	Annuit atque onerat promissis pectora largis
<sili. puni. 17.576>	Pastoris patresque docet Carthaginis altae
<sili. puni. 17.577>	Magna repensuros nec se leuiora daturum.
<sili. puni. 17.578>	Praecipitem et uasto superantem proxima saltu
<sili. puni. 17.579>	Circumagit Iuno ac fallens regione uiarum
<sili. puni. 17.580>	Non gratam inuito seruat celata salutem.
<sili. puni. 17.581>	Interea Cadmea manus deserta pauensque
<sili. puni. 17.582>	Non ullum Hannibalem, nusquam certamina cernit
<sili. puni. 17.583>	Saeui nota ducis. pars ferro occumbere credunt,
<sili. puni. 17.584>	Pars damnasse aciem et diuis cessisse sinistris.
<sili. puni. 17.585>	Ingruit Ausonius uersosque agit aequore toto
<sili. puni. 17.586>	Rector, iamque ipsae trepidant Carthaginis arces.
<sili. puni. 17.587>	Impletur terrore uago cuncta Africa pulsis
<sili. puni. 17.588>	Agminibus, uolucrique fuga sine more ruentes
<sili. puni. 17.589>	Tendunt attonitos extrema ad litora cursus
<sili. puni. 17.590>	Ac Tartessiacas profugi sparguntur in oras;
<sili. puni. 17.591>	Pars Batti petiere domos, pars flumina Lagi.
<sili. puni. 17.592>	Sic ubi ui caeca tandem deuictus ad astra
<sili. puni. 17.593>	Euomuit pastos per saecula Vesuius ignes
<sili. puni. 17.594>	Et pelago et terris fusa est Vulcania pestis,
<sili. puni. 17.595>	Videre Eoi, monstrum admirabile, Seres
<sili. puni. 17.596>	Lanigeros cinere Ausonio canescere lucos.
<sili. puni. 17.597>	At fessum tumulo tandem regina propinquo
<sili. puni. 17.598>	Sistit Iuno ducem, facies unde omnis et atrae
<sili. puni. 17.599>	Apparent admota oculis uestigia pugnae.
<sili. puni. 17.600>	Qualem Gargani campum Trebiaeque paludem
<sili. puni. 17.601>	Et Tyrrhena uada et Phaethontis uiderat amnem
<sili. puni. 17.602>	Strage uirum undantem, talis, miserabile uisu,
<sili. puni. 17.603>	Prostratis facies aperitur dira maniplis.
<sili. puni. 17.604>	Tunc superas Iuno sedes turbata reuisit.
<sili. puni. 17.605>	Iamque propinquabant hostes tumuloque subibant,
<sili. puni. 17.606>	Cum secum Poenus: "caelum licet omne soluta
<sili. puni. 17.607>	In caput hoc compage ruat terraeque dehiscant,
<sili. puni. 17.608>	Non ullo Cannas abolebis, Iuppiter, aeuo,
<sili. puni. 17.609>	Decedesque prius regnis, quam nomina gentes
<sili. puni. 17.610>	Aut facta Hannibalis sileant. nec deinde relinquo
<sili. puni. 17.611>	Securam te, Roma, mei, patriaeque superstes
<sili. puni. 17.612>	Ad spes armorum uiuam tibi. †nam modo pugna
<sili. puni. 17.613>	Praecellis, resident hostes†: mihi satque superque,
<sili. puni. 17.614>	Vt me Dardaniae matres atque Itala tellus,
<sili. puni. 17.615>	Dum uiuam, exspectent nec pacem pectore norint."
<sili. puni. 17.616>	Sic rapitur paucis fugientum mixtus et altos
<sili. puni. 17.617>	Inde petit retro montes tutasque latebras.
<sili. puni. 17.618>	Hic finis bello. reserantur protinus arces
<sili. puni. 17.619>	Ausonio iam sponte duci. iura improba adempta
<sili. puni. 17.620>	Armaque, et incisae leges, opibusque superbis
<sili. puni. 17.621>	Vis fracta, et posuit gestatas belua turres.
<sili. puni. 17.622>	Excelsae tum saeua rates spectacula Poenis
<sili. puni. 17.623>	Flammiferam accepere facem, subitaque procella
<sili. puni. 17.624>	Arserunt maria, atque expauit lumina Nereus.
<sili. puni. 17.625>	Mansuri compos decoris per saecula rector
<sili. puni. 17.626>	Deuictae referens primus cognomina terrae
<sili. puni. 17.627>	Securus sceptri repetit per caerula Romam
<sili. puni. 17.628>	Et patria inuehitur sublimi tecta triumpho.
<sili. puni. 17.629>	Ante Syphax feretro residens captiua premebat
<sili. puni. 17.630>	Lumina, et auratae seruabant colla catenae.
<sili. puni. 17.631>	Hinc Hannon clarique genus Phoenissa iuuentus
<sili. puni. 17.632>	Et Macetum primi atque incocti corpora Mauri,
<sili. puni. 17.633>	Tum Nomades notusque sacro, cum lustrat harenas,
<sili. puni. 17.634>	Hammoni Garamas et semper naufraga Syrtis.
<sili. puni. 17.635>	Mox uictas tendens Carthago ad sidera palmas
<sili. puni. 17.636>	Ibat et effigies orae iam lenis Hiberae,
<sili. puni. 17.637>	Terrarum finis Gades ac laudibus olim
<sili. puni. 17.638>	Terminus Herculeis Calpe Baetesque lauare
<sili. puni. 17.639>	Solis equos dulci consuetus fluminis unda,
<sili. puni. 17.640>	Frondosumque apicem subigens ad sidera mater
<sili. puni. 17.641>	Bellorum fera Pyrene nec mitis Hiberus,
<sili. puni. 17.642>	Cum simul illidit ponto, quos attulit, amnes.
<sili. puni. 17.643>	Sed non ulla magis mentesque oculosque tenebat,
<sili. puni. 17.644>	Quam uisa Hannibalis campis fugientis imago.
<sili. puni. 17.645>	Ipse astans curru atque auro decoratus et ostro
<sili. puni. 17.646>	Martia praebebat spectanda Quiritibus ora,
<sili. puni. 17.647>	Qualis odoratis descendens Liber ab Indis
<sili. puni. 17.648>	Egit pampineos frenata tigride currus,
<sili. puni. 17.649>	Aut cum Phlegraeis confecta mole Gigantum
<sili. puni. 17.650>	Incessit campis tangens Tirynthius astra.
<sili. puni. 17.651>	Salue, inuicte parens, non concessure Quirino
<sili. puni. 17.652>	Laudibus ac meritis, non concessure Camillo.
<sili. puni. 17.653>	Nec uero, cum te memorat de stirpe deorum,
<sili. puni. 17.654>	Prolem Tarpei, mentitur Roma, Tonantis.
