<lucr. de_r. 1.1>	Aeneadum genetrix, hominum diuumque uoluptas,
<lucr. de_r. 1.2>	Alma Venus, caeli subter labentia signa
<lucr. de_r. 1.3>	Quae mare nauigerum, quae terras frugiferentis
<lucr. de_r. 1.4>	Concelebras, per te quoniam genus omne animantum
<lucr. de_r. 1.5>	Concipitur uisitque exortum lumina solis:
<lucr. de_r. 1.6>	Te, dea, te fugiunt uenti, te nubila caeli
<lucr. de_r. 1.7>	Aduentumque tuum, tibi suauis daedala tellus
<lucr. de_r. 1.8>	Summittit flores, tibi rident aequora ponti
<lucr. de_r. 1.9>	Placatumque nitet diffuso lumine caelum.
<lucr. de_r. 1.10>	Nam simul ac species patefactast uerna diei
<lucr. de_r. 1.11>	Et reserata uiget genitabilis aura fauoni,
<lucr. de_r. 1.12>	Aeriae primum uolucres te, diua, tuumque
<lucr. de_r. 1.13>	Significant initum perculsae corda tua ui.
<lucr. de_r. 1.14>	Inde ferae pecudes persultant pabula laeta
<lucr. de_r. 1.15>	Et rapidos tranant amnis: ita capta lepore
<lucr. de_r. 1.16>	Te sequitur cupide quo quamque inducere pergis.
<lucr. de_r. 1.17>	Denique per maria ac montis fluuiosque rapaces
<lucr. de_r. 1.18>	Frondiferasque domos auium camposque uirentis
<lucr. de_r. 1.19>	Omnibus incutiens blandum per pectora amorem
<lucr. de_r. 1.20>	Efficis ut cupide generatim saecla propagent.
<lucr. de_r. 1.21>	Quae quoniam rerum naturam sola gubernas
<lucr. de_r. 1.22>	Nec sine te quicquam dias in luminis oras
<lucr. de_r. 1.23>	Exoritur neque fit laetum neque amabile quicquam,
<lucr. de_r. 1.24>	Te sociam studeo scribendis uersibus esse
<lucr. de_r. 1.25>	Quos ego de rerum natura pangere conor
<lucr. de_r. 1.26>	Memmiadae nostro, quem tu, dea, tempore in omni
<lucr. de_r. 1.27>	Omnibus ornatum uoluisti excellere rebus.
<lucr. de_r. 1.28>	Quo magis aeternum da dictis, diua, leporem.
<lucr. de_r. 1.29>	Effice ut interea fera moenera militiai
<lucr. de_r. 1.30>	Per maria ac terras omnis sopita quiescant.
<lucr. de_r. 1.31>	Nam tu sola potes tranquilla pace iuuare
<lucr. de_r. 1.32>	Mortalis, quoniam belli fera moenera Mauors
<lucr. de_r. 1.33>	Armipotens regit, in gremium qui saepe tuum se
<lucr. de_r. 1.34>	Reicit aeterno deuictus uulnere amoris,
<lucr. de_r. 1.35>	Atque ita suspiciens tereti ceruice reposta
<lucr. de_r. 1.36>	Pascit amore auidos inhians in te, dea, uisus,
<lucr. de_r. 1.37>	Eque tuo pendet resupini spiritus ore.
<lucr. de_r. 1.38>	Hunc tu, diua, tuo recubantem corpore sancto
<lucr. de_r. 1.39>	Circumfusa super, suauis ex ore loquelas
<lucr. de_r. 1.40>	Funde petens placidam Romanis, incluta, pacem.
<lucr. de_r. 1.41>	Nam neque nos agere hoc patriai tempore iniquo
<lucr. de_r. 1.42>	Possumus aequo animo nec Memmi clara propago
<lucr. de_r. 1.43>	Talibus in rebus communi desse saluti.
<lucr. de_r. 1.44>	[Omnis enim per se diuum natura necessest
<lucr. de_r. 1.45>	Immortali aeuo summa cum pace fruatur
<lucr. de_r. 1.46>	Semota ab nostris rebus seiunctaque longe.
<lucr. de_r. 1.47>	Nam priuata dolore omni, priuata periclis,
<lucr. de_r. 1.48>	Ipsa suis pollens opibus, nihil indiga nostri,
<lucr. de_r. 1.49>	Nec bene promeritis capitur nec tangitur ira.]
<lucr. de_r. 1.50>	Quod superest, uacuas auris <animumque sagacem>
<lucr. de_r. 1.51>	Semotum a curis adhibe ueram ad rationem,
<lucr. de_r. 1.52>	Ne mea dona tibi studio disposta fideli,
<lucr. de_r. 1.53>	Intellecta prius quam sint, contempta relinquas.
<lucr. de_r. 1.54>	Nam tibi de summa caeli ratione deumque
<lucr. de_r. 1.55>	Disserere incipiam et rerum primordia pandam,
<lucr. de_r. 1.56>	Vnde omnis natura creet res auctet alatque
<lucr. de_r. 1.57>	Quoue eadem rursum natura perempta resoluat,
<lucr. de_r. 1.58>	Quae nos materiem et genitalia corpora rebus
<lucr. de_r. 1.59>	Reddunda in ratione uocare et semina rerum
<lucr. de_r. 1.60>	Appellare suemus et haec eadem usurpare
<lucr. de_r. 1.61>	Corpora prima, quod ex illis sunt omnia primis.
<lucr. de_r. 1.62>	Humana ante oculos foede cum uita iaceret
<lucr. de_r. 1.63>	In terris oppressa graui sub religione
<lucr. de_r. 1.64>	Quae caput a caeli regionibus ostendebat
<lucr. de_r. 1.65>	Horribili super aspectu mortalibus instans,
<lucr. de_r. 1.66>	Primum Graius homo mortalis tendere contra
<lucr. de_r. 1.67>	Est oculos ausus primusque obsistere contra,
<lucr. de_r. 1.68>	Quem neque fama deum nec fulmina nec minitanti
<lucr. de_r. 1.69>	Murmure compressit caelum, sed eo magis acrem
<lucr. de_r. 1.70>	Irritat animi uirtutem, effringere ut arta
<lucr. de_r. 1.71>	Naturae primus portarum claustra cupiret.
<lucr. de_r. 1.72>	Ergo uiuida uis animi peruicit, et extra
<lucr. de_r. 1.73>	Processit longe flammantia moenia mundi
<lucr. de_r. 1.74>	Atque omne immensum peragrauit mente animoque,
<lucr. de_r. 1.75>	Vnde refert nobis uictor quid possit oriri,
<lucr. de_r. 1.76>	Quid nequeat, finita potestas denique cuique
<lucr. de_r. 1.77>	Quanam sit ratione atque alte terminus haerens.
<lucr. de_r. 1.78>	Quare religio pedibus subiecta uicissim
<lucr. de_r. 1.79>	Obteritur, nos exaequat uictoria caelo.
<lucr. de_r. 1.80>	Illud in his rebus uereor, ne forte rearis
<lucr. de_r. 1.81>	Impia te rationis inire elementa uiamque
<lucr. de_r. 1.82>	Indugredi sceleris. quod contra saepius illa
<lucr. de_r. 1.83>	Religio peperit scelerosa atque impia facta.
<lucr. de_r. 1.84>	Aulide quo pacto Triuiai uirginis aram
<lucr. de_r. 1.85>	Iphianassai turparunt sanguine foede
<lucr. de_r. 1.86>	Ductores Danaum delecti, prima uirorum.
<lucr. de_r. 1.87>	Cui simul infula uirgineos circumdata comptus
<lucr. de_r. 1.88>	Ex utraque pari malarum parte profusast,
<lucr. de_r. 1.89>	Et maestum simul ante aras astare parentem
<lucr. de_r. 1.90>	Sensit et hunc propter ferrum celare ministros
<lucr. de_r. 1.91>	Aspectuque suo lacrimas effundere ciuis,
<lucr. de_r. 1.92>	Muta metu terram genibus summissa petebat.
<lucr. de_r. 1.93>	Nec miserae prodesse in tali tempore quibat
<lucr. de_r. 1.94>	Quod patrio princeps donarat nomine regem.
<lucr. de_r. 1.95>	Nam sublata uirum manibus tremibundaque ad aras
<lucr. de_r. 1.96>	Deductast, non ut sollemni more sacrorum
<lucr. de_r. 1.97>	Perfecto posset claro comitari Hymenaeo,
<lucr. de_r. 1.98>	Sed casta inceste nubendi tempore in ipso
<lucr. de_r. 1.99>	Hostia concideret mactatu maesta parentis,
<lucr. de_r. 1.100>	Exitus ut classi felix faustusque daretur.
<lucr. de_r. 1.101>	Tantum religio potuit suadere malorum.
<lucr. de_r. 1.102>	Tutemet a nobis iam quouis tempore uatum
<lucr. de_r. 1.103>	Terriloquis uictus dictis desciscere quaeres.
<lucr. de_r. 1.104>	Quippe etenim quam multa tibi iam fingere possunt
<lucr. de_r. 1.105>	Somnia quae uitae rationes uertere possint
<lucr. de_r. 1.106>	Fortunasque tuas omnis turbare timore!
<lucr. de_r. 1.107>	Et merito. nam si certam finem esse uiderent
<lucr. de_r. 1.108>	Aerumnarum homines, aliqua ratione ualerent
<lucr. de_r. 1.109>	Religionibus atque minis obsistere uatum.
<lucr. de_r. 1.110>	Nunc ratio nulla est restandi, nulla facultas,
<lucr. de_r. 1.111>	Aeternas quoniam poenas in morte timendumst.
<lucr. de_r. 1.112>	Ignoratur enim quae sit natura animai,
<lucr. de_r. 1.113>	Nata sit an contra nascentibus insinuetur,
<lucr. de_r. 1.114>	Et simul intereat nobiscum morte dirempta
<lucr. de_r. 1.115>	An tenebras Orci uisat uastasque lacunas
<lucr. de_r. 1.116>	An pecudes alias diuinitus insinuet se,
<lucr. de_r. 1.117>	Ennius ut noster cecinit qui primus amoeno
<lucr. de_r. 1.118>	Detulit ex Helicone perenni fronde coronam,
<lucr. de_r. 1.119>	Per gentis Italas hominum quae clara clueret;
<lucr. de_r. 1.120>	Etsi praeterea tamen esse Acherusia templa
<lucr. de_r. 1.121>	Ennius aeternis exponit uersibus edens,
<lucr. de_r. 1.122>	Quo neque permaneant animae neque corpora nostra,
<lucr. de_r. 1.123>	Sed quaedam simulacra modis pallentia miris;
<lucr. de_r. 1.124>	Vnde sibi exortam semper florentis Homeri
<lucr. de_r. 1.125>	Commemorat speciem lacrimas effundere salsas
<lucr. de_r. 1.126>	Coepisse et rerum naturam expandere dictis.
<lucr. de_r. 1.127>	Quapropter bene cum superis de rebus habenda
<lucr. de_r. 1.128>	Nobis est ratio, solis lunaeque meatus
<lucr. de_r. 1.129>	Qua fiant ratione, et qua ui quaeque gerantur
<lucr. de_r. 1.130>	In terris, tunc cum primis ratione sagaci
<lucr. de_r. 1.131>	Vnde anima atque animi constet natura uidendum,
<lucr. de_r. 1.132>	Et quae res nobis uigilantibus obuia mentis
<lucr. de_r. 1.133>	Terrificet morbo affectis somnoque sepultis,
<lucr. de_r. 1.134>	Cernere uti uideamur eos audireque coram,
<lucr. de_r. 1.135>	Morte obita quorum tellus amplectitur ossa.
<lucr. de_r. 1.136>	Nec me animi fallit Graiorum obscura reperta
<lucr. de_r. 1.137>	Difficile illustrare Latinis uersibus esse,
<lucr. de_r. 1.138>	Multa nouis uerbis praesertim cum sit agendum
<lucr. de_r. 1.139>	Propter egestatem linguae et rerum nouitatem;
<lucr. de_r. 1.140>	Sed tua me uirtus tamen et sperata uoluptas
<lucr. de_r. 1.141>	Suauis amicitiae quemuis efferre laborem
<lucr. de_r. 1.142>	Suadet et inducit noctes uigilare serenas
<lucr. de_r. 1.143>	Quaerentem dictis quibus et quo carmine demum
<lucr. de_r. 1.144>	Clara tuae possim praepandere lumina menti,
<lucr. de_r. 1.145>	Res quibus occultas penitus conuisere possis.
<lucr. de_r. 1.146>	Hunc igitur terrorem animi tenebrasque necessest
<lucr. de_r. 1.147>	Non radii solis neque lucida tela diei
<lucr. de_r. 1.148>	Discutiant, sed naturae species ratioque.
<lucr. de_r. 1.149>	Principium cuius hinc nobis exordia sumet,
<lucr. de_r. 1.150>	Nullam rem e nilo gigni diuinitus umquam.
<lucr. de_r. 1.151>	Quippe ita formido mortalis continet omnis,
<lucr. de_r. 1.152>	Quod multa in terris fieri caeloque tuentur
<lucr. de_r. 1.153>	Quorum operum causas nulla ratione uidere
<lucr. de_r. 1.154>	Possunt ac fieri diuino numine rentur.
<lucr. de_r. 1.155>	Quas ob res ubi uiderimus nil posse creari
<lucr. de_r. 1.156>	De nilo, tum quod sequimur iam rectius inde
<lucr. de_r. 1.157>	Perspiciemus, et unde queat res quaeque creari
<lucr. de_r. 1.158>	Et quo quaeque modo fiant opera sine diuum.
<lucr. de_r. 1.159>	Nam si de nilo fierent, ex omnibus rebus
<lucr. de_r. 1.160>	Omne genus nasci posset, nil semine egeret.
<lucr. de_r. 1.161>	E mare primum homines, e terra posset oriri
<lucr. de_r. 1.162>	Squamigerum genus et uolucres erumpere caelo;
<lucr. de_r. 1.163>	Armenta atque aliae pecudes, genus omne ferarum,
<lucr. de_r. 1.164>	Incerto partu culta ac deserta tenerent.
<lucr. de_r. 1.165>	Nec fructus idem arboribus constare solerent,
<lucr. de_r. 1.166>	Sed mutarentur, ferre omnes omnia possent.
<lucr. de_r. 1.167>	Quippe ubi non essent genitalia corpora cuique,
<lucr. de_r. 1.168>	Qui posset mater rebus consistere certa?
<lucr. de_r. 1.169>	At nunc seminibus quia certis quaeque creantur,
<lucr. de_r. 1.170>	Inde enascitur atque oras in luminis exit,
<lucr. de_r. 1.171>	Materies ubi inest cuiusque et corpora prima;
<lucr. de_r. 1.172>	Atque hac re nequeunt ex omnibus omnia gigni,
<lucr. de_r. 1.173>	Quod certis in rebus inest secreta facultas.
<lucr. de_r. 1.174>	Praeterea cur uere rosam, frumenta calore,
<lucr. de_r. 1.175>	Vitis autumno fundi suadente uidemus,
<lucr. de_r. 1.176>	Si non, certa suo quia tempore semina rerum
<lucr. de_r. 1.177>	Cum confluxerunt, patefit quodcumque creatur,
<lucr. de_r. 1.178>	Dum tempestates adsunt et uiuida tellus
<lucr. de_r. 1.179>	Tuto res teneras effert in luminis oras?
<lucr. de_r. 1.180>	Quod si de nilo fierent, subito exorerentur
<lucr. de_r. 1.181>	Incerto spatio atque alienis partibus anni,
<lucr. de_r. 1.182>	Quippe ubi nulla forent primordia quae genitali
<lucr. de_r. 1.183>	Concilio possent arceri tempore iniquo.
<lucr. de_r. 1.184>	Nec porro augendis rebus spatio foret usus
<lucr. de_r. 1.185>	Seminis ad coitum, si e nilo crescere possent.
<lucr. de_r. 1.186>	Nam fierent iuuenes subito ex infantibus paruis
<lucr. de_r. 1.187>	E terraque exorta repente arbusta salirent.
<lucr. de_r. 1.188>	Quorum nil fieri manifestum est, omnia quando
<lucr. de_r. 1.189>	Paulatim crescunt, ut par est, semine certo
<lucr. de_r. 1.190>	Crescentesque genus seruant; ut noscere possis
<lucr. de_r. 1.191>	Quidque sua de materia grandescere alique.
<lucr. de_r. 1.192>	Huc accedit uti sine certis imbribus anni
<lucr. de_r. 1.193>	Laetificos nequeat fetus summittere tellus
<lucr. de_r. 1.194>	Nec porro secreta cibo natura animantum
<lucr. de_r. 1.195>	Propagare genus possit uitamque tueri;
<lucr. de_r. 1.196>	Vt potius multis communia corpora rebus
<lucr. de_r. 1.197>	Multa putes esse, ut uerbis elementa uidemus,
<lucr. de_r. 1.198>	Quam sine principiis ullam rem exsistere posse.
<lucr. de_r. 1.199>	Denique cur homines tantos natura parare
<lucr. de_r. 1.200>	Non potuit, pedibus qui pontum per uada possent
<lucr. de_r. 1.201>	Transire et magnos manibus diuellere montis
<lucr. de_r. 1.202>	Multaque uiuendo uitalia uincere saecla,
<lucr. de_r. 1.203>	Si non, materies quia rebus reddita certast
<lucr. de_r. 1.204>	Gignundis e qua constat quid possit oriri?
<lucr. de_r. 1.205>	Nil igitur fieri de nilo posse fatendumst,
<lucr. de_r. 1.206>	Semine quando opus est rebus quo quaeque creatae
<lucr. de_r. 1.207>	Aeris in teneras possint proferrier auras.
<lucr. de_r. 1.208>	Postremo quoniam incultis praestare uidemus
<lucr. de_r. 1.209>	Culta loca et manibus meliores reddere fetus,
<lucr. de_r. 1.210>	Esse uidelicet in terris primordia rerum
<lucr. de_r. 1.211>	Quae nos fecundas uertentes uomere glebas
<lucr. de_r. 1.212>	Terraique solum subigentes cimus ad ortus.
<lucr. de_r. 1.213>	Quod si nulla forent, nostro sine quaeque labore
<lucr. de_r. 1.214>	Sponte sua multo fieri meliora uideres.
<lucr. de_r. 1.215>	Huc accedit uti quidque in sua corpora rursum
<lucr. de_r. 1.216>	Dissoluat natura neque ad nilum interimat res.
<lucr. de_r. 1.217>	Nam si quid mortale <e> cunctis partibus esset,
<lucr. de_r. 1.218>	Ex oculis res quaeque repente erepta periret.
<lucr. de_r. 1.219>	Nulla ui foret usus enim quae partibus eius
<lucr. de_r. 1.220>	Discidium parere et nexus exsoluere posset.
<lucr. de_r. 1.221>	Quod nunc, aeterno quia constant semine quaeque,
<lucr. de_r. 1.222>	Donec uis obiit quae res diuerberet ictu
<lucr. de_r. 1.223>	Aut intus penetret per inania dissoluatque
<lucr. de_r. 1.224>	Nullius exitium patitur natura uideri.
<lucr. de_r. 1.225>	Praeterea quaecumque uetustate amouet aetas,
<lucr. de_r. 1.226>	Si penitus perimit consumens materiem omnem,
<lucr. de_r. 1.227>	Vnde animale genus generatim in lumina uitae
<lucr. de_r. 1.228>	Redducit Venus, aut redductum daedala tellus
<lucr. de_r. 1.229>	Vnde alit atque auget generatim pabula praebens?
<lucr. de_r. 1.230>	Vnde mare ingenui fontes externaque longe
<lucr. de_r. 1.231>	Flumina suppeditant? unde aether sidera pascit?
<lucr. de_r. 1.232>	Omnia enim debet, mortali corpore quae sunt,
<lucr. de_r. 1.233>	Infinita aetas consumpse anteacta diesque.
<lucr. de_r. 1.234>	Quod si in eo spatio atque anteacta aetate fuere
<lucr. de_r. 1.235>	E quibus haec rerum consistit summa refecta,
<lucr. de_r. 1.236>	Immortali sunt natura praedita certe;
<lucr. de_r. 1.237>	Haud igitur possunt ad nilum quaeque reuerti.
<lucr. de_r. 1.238>	Denique res omnis eadem uis causaque uulgo
<lucr. de_r. 1.239>	Conficeret, nisi materies aeterna teneret,
<lucr. de_r. 1.240>	Inter se nexu minus aut magis indupedita.
<lucr. de_r. 1.241>	Tactus enim leti satis esset causa profecto,
<lucr. de_r. 1.242>	Quippe ubi nulla forent aeterno corpore quorum
<lucr. de_r. 1.243>	Contextum uis deberet dissoluere quaeque.
<lucr. de_r. 1.244>	At nunc, inter se quia nexus principiorum
<lucr. de_r. 1.245>	Dissimiles constant aeternaque materies est,
<lucr. de_r. 1.246>	Incolumi remanent res corpore, dum satis acris
<lucr. de_r. 1.247>	Vis obeat pro textura cuiusque reperta.
<lucr. de_r. 1.248>	Haud igitur redit ad nilum res ulla, sed omnes
<lucr. de_r. 1.249>	Discidio redeunt in corpora materiai.
<lucr. de_r. 1.250>	Postremo pereunt imbres, ubi eos pater aether
<lucr. de_r. 1.251>	In gremium matris terrai praecipitauit;
<lucr. de_r. 1.252>	At nitidae surgunt fruges ramique uirescunt
<lucr. de_r. 1.253>	Arboribus, crescunt ipsae fetuque grauantur;
<lucr. de_r. 1.254>	Hinc alitur porro nostrum genus atque ferarum,
<lucr. de_r. 1.255>	Hinc laetas urbis pueris florere uidemus
<lucr. de_r. 1.256>	Frondiferasque nouis auibus canere undique siluas;
<lucr. de_r. 1.257>	Hinc fessae pecudes pingui per pabula laeta
<lucr. de_r. 1.258>	Corpora deponunt et candens lacteus umor
<lucr. de_r. 1.259>	Vberibus manat distentis; hinc noua proles
<lucr. de_r. 1.260>	Artubus infirmis teneras lasciua per herbas
<lucr. de_r. 1.261>	Ludit lacte mero mentis perculsa nouellas
<lucr. de_r. 1.262>	Haud igitur penitus pereunt quaecumque uidentur,
<lucr. de_r. 1.263>	Quando alid ex alio reficit natura nec ullam
<lucr. de_r. 1.264>	Rem gigni patitur nisi morte adiuta aliena.
<lucr. de_r. 1.265>	Nunc age, res quoniam docui non posse creari
<lucr. de_r. 1.266>	De nilo neque item genitas ad nil reuocari,
<lucr. de_r. 1.267>	Nequa forte tamen coeptes diffidere dictis,
<lucr. de_r. 1.268>	Quod nequeunt oculis rerum primordia cerni,
<lucr. de_r. 1.269>	Accipe praeterea quae corpora tute necessest
<lucr. de_r. 1.270>	Confiteare esse in rebus nec posse uideri.
<lucr. de_r. 1.271>	Principio uenti uis uerberat incita pontum
<lucr. de_r. 1.272>	Ingentisque ruit nauis et nubila differt,
<lucr. de_r. 1.273>	Interdum rapido percurrens turbine campos
<lucr. de_r. 1.274>	Arboribus magnis sternit montisque supremos
<lucr. de_r. 1.275>	Siluifragis uexat flabris: ita perfurit acri
<lucr. de_r. 1.276>	Cum fremitu saeuitque minaci murmure pontus.
<lucr. de_r. 1.277>	Sunt igitur uenti nimirum corpora caeca
<lucr. de_r. 1.278>	Quae mare, quae terras, quae denique nubila caeli
<lucr. de_r. 1.279>	Verrunt ac subito uexantia turbine raptant,
<lucr. de_r. 1.280>	Nec ratione fluunt alia stragemque propagant
<lucr. de_r. 1.281>	Et cum mollis aquae fertur natura repente
<lucr. de_r. 1.282>	Flumine abundanti, quam largis imbribus auget
<lucr. de_r. 1.283>	Montibus ex altis magnus decursus aquai
<lucr. de_r. 1.284>	Fragmina coniciens siluarum arbustaque tota,
<lucr. de_r. 1.285>	Nec ualidi possunt pontes uenientis aquai
<lucr. de_r. 1.286>	Vim subitam tolerare: ita magno turbidus imbri
<lucr. de_r. 1.287>	Molibus incurrit ualidis cum uiribus amnis.
<lucr. de_r. 1.288>	Dat sonitu magno stragem uoluitque sub undis
<lucr. de_r. 1.289>	Grandia saxa ruit qua quidquid fluctibus obstat.
<lucr. de_r. 1.290>	Sic igitur debent uenti quoque flamina ferri,
<lucr. de_r. 1.291>	Quae ueluti ualidum cum flumen procubuere
<lucr. de_r. 1.292>	Quamlibet in partem, trudunt res ante ruuntque
<lucr. de_r. 1.293>	Impetibus crebris, interdum uertice torto
<lucr. de_r. 1.294>	Corripiunt rapideque rotanti turbine portant.
<lucr. de_r. 1.295>	Quare etiam atque etiam sunt uenti corpora caeca,
<lucr. de_r. 1.296>	Quandoquidem factis et moribus aemula magnis
<lucr. de_r. 1.297>	Amnibus inueniuntur, aperto corpore qui sunt.
<lucr. de_r. 1.298>	Tum porro uarios rerum sentimus odores
<lucr. de_r. 1.299>	Nec tamen ad naris uenientis cernimus umquam,
<lucr. de_r. 1.300>	Nec calidos aestus tuimur nec frigora quimus
<lucr. de_r. 1.301>	Vsurpare oculis nec uoces cernere suemus;
<lucr. de_r. 1.302>	Quae tamen omnia corporea constare necessest
<lucr. de_r. 1.303>	Natura, quoniam sensus impellere possunt.
<lucr. de_r. 1.304>	Tangere enim et tangi, nisi corpus, nulla potest res.
<lucr. de_r. 1.305>	Denique fluctifrago suspensae in litore uestes
<lucr. de_r. 1.306>	Vuescunt, eaedem dispansae in sole serescunt.
<lucr. de_r. 1.307>	At neque quo pacto persederit umor aquai
<lucr. de_r. 1.308>	Visumst nec rursum quo pacto fugerit aestu.
<lucr. de_r. 1.309>	In paruas igitur partis dispergitur umor
<lucr. de_r. 1.310>	Quas oculi nulla possunt ratione uidere.
<lucr. de_r. 1.311>	Quin etiam multis solis redeuntibus annis
<lucr. de_r. 1.312>	Anulus in digito subter tenuatur habendo,
<lucr. de_r. 1.313>	Stilicidi casus lapidem cauat, uncus aratri
<lucr. de_r. 1.314>	Ferreus occulte decrescit uomer in aruis,
<lucr. de_r. 1.315>	Strataque iam uulgi pedibus detrita uiarum
<lucr. de_r. 1.316>	Saxea conspicimus; tum portas propter aena
<lucr. de_r. 1.317>	Signa manus dextras ostendunt attenuari
<lucr. de_r. 1.318>	Saepe salutantum tactu praeterque meantum.
<lucr. de_r. 1.319>	Haec igitur minui, cum sint detrita, uidemus.
<lucr. de_r. 1.320>	Sed quae corpora decedant in tempore quoque
<lucr. de_r. 1.321>	Inuida praeclusit speciem natura uidendi.
<lucr. de_r. 1.322>	Postremo quaecumque dies naturaque rebus
<lucr. de_r. 1.323>	Paulatim tribuit, moderatim crescere cogens,
<lucr. de_r. 1.324>	Nulla potest oculorum acies contenta tueri,
<lucr. de_r. 1.325>	Nec porro quaecumque aeuo macieque senescunt;
<lucr. de_r. 1.326>	Nec, mare quae impendent, uesco sale saxa peresa
<lucr. de_r. 1.327>	Quid quoque amittant in tempore cernere possis.
<lucr. de_r. 1.328>	Corporibus caecis igitur natura gerit res.
<lucr. de_r. 1.329>	Nec tamen undique corporea stipata tenentur
<lucr. de_r. 1.330>	Omnia natura; namque est in rebus inane.
<lucr. de_r. 1.331>	Quod tibi cognosse in multis erit utile rebus
<lucr. de_r. 1.332>	Nec sinet errantem dubitare et quaerere semper
<lucr. de_r. 1.333>	De summa rerum et nostris diffidere dictis.
<lucr. de_r. 1.334>	Quapropter locus est intactus inane uacansque.
<lucr. de_r. 1.335>	Quod si non esset, nulla ratione moueri
<lucr. de_r. 1.336>	Res possent; namque officium quod corporis exstat,
<lucr. de_r. 1.337>	Officere atque obstare, id in omni tempore adesset
<lucr. de_r. 1.338>	Omnibus; haud igitur quicquam procedere posset,
<lucr. de_r. 1.339>	Principium quoniam cedendi nulla daret res.
<lucr. de_r. 1.340>	At nunc per maria ac terras sublimaque caeli
<lucr. de_r. 1.341>	Multa modis multis uaria ratione moueri
<lucr. de_r. 1.342>	Cernimus ante oculos, quae, si non esset inane,
<lucr. de_r. 1.343>	Non tam sollicito motu priuata carerent
<lucr. de_r. 1.344>	Quam genita omnino nulla ratione fuissent,
<lucr. de_r. 1.345>	Vndique materies quoniam stipata quiesset.
<lucr. de_r. 1.346>	Praeterea quamuis solidae res esse putentur,
<lucr. de_r. 1.347>	Hinc tamen esse licet raro cum corpore cernas.
<lucr. de_r. 1.348>	In saxis ac speluncis permanat aquarum
<lucr. de_r. 1.349>	Liquidus umor et uberibus flent omnia guttis.
<lucr. de_r. 1.350>	Dissipat in corpus sese cibus omne animantum.
<lucr. de_r. 1.351>	Crescunt arbusta et fetus in tempore fundunt,
<lucr. de_r. 1.352>	Quod cibus in totas usque ab radicibus imis
<lucr. de_r. 1.353>	Per truncos ac per ramos diffunditur omnis.
<lucr. de_r. 1.354>	Inter saepta meant uoces et clausa domorum
<lucr. de_r. 1.355>	Transuolitant, rigidum permanat frigus ad ossa,
<lucr. de_r. 1.356>	Quod, nisi inania sint, qua possent corpora quaeque
<lucr. de_r. 1.357>	Transire, haud ulla fieri ratione uideres.
<lucr. de_r. 1.358>	Denique cur alias aliis praestare uidemus
<lucr. de_r. 1.359>	Pondere res rebus nilo maiore figura?
<lucr. de_r. 1.360>	Nam si tantundemst in lanae glomere quantum
<lucr. de_r. 1.361>	Corporis in plumbo est, tantundem pendere par est,
<lucr. de_r. 1.362>	Corporis officiumst quoniam premere omnia deorsum,
<lucr. de_r. 1.363>	Contra autem natura manet sine pondere inanis.
<lucr. de_r. 1.364>	Ergo quod magnumst aeque leuiusque uidetur,
<lucr. de_r. 1.365>	Nimirum plus esse sibi declarat inanis;
<lucr. de_r. 1.366>	At contra grauius plus in se corporis esse
<lucr. de_r. 1.367>	Dedicat et multo uacui minus intus habere.
<lucr. de_r. 1.368>	Est igitur nimirum id quod ratione sagaci
<lucr. de_r. 1.369>	Quaerimus, admixtum rebus, quod inane uocamus.
<lucr. de_r. 1.370>	Illud in his rebus ne te deducere uero
<lucr. de_r. 1.371>	Possit, quod quidam fingunt, praecurrere cogor.
<lucr. de_r. 1.372>	Cedere squamigeris latices nitentibus aiunt
<lucr. de_r. 1.373>	Et liquidas aperire uias, quia post loca pisces
<lucr. de_r. 1.374>	Linquant, quo possint cedentes confluere undae.
<lucr. de_r. 1.375>	Sic alias quoque res inter se posse moueri
<lucr. de_r. 1.376>	Et mutare locum, quamuis sint omnia plena.
<lucr. de_r. 1.377>	Scilicet id falsa totum ratione receptumst.
<lucr. de_r. 1.378>	Nam quo squamigeri poterunt procedere tandem,
<lucr. de_r. 1.379>	Ni spatium dederint latices? concedere porro
<lucr. de_r. 1.380>	Quo poterunt undae, cum pisces ire nequibunt?
<lucr. de_r. 1.381>	Aut igitur motu priuandumst corpora quaeque
<lucr. de_r. 1.382>	Aut esse admixtum dicendumst rebus inane
<lucr. de_r. 1.383>	Vnde initum primum capiat res quaeque mouendi.
<lucr. de_r. 1.384>	Postremo duo de concursu corpora lata
<lucr. de_r. 1.385>	Si cita dissiliant, nempe aer omne necessest,
<lucr. de_r. 1.386>	Inter corpora quod fiat, possidat inane.
<lucr. de_r. 1.387>	Is porro quamuis circum celerantibus auris
<lucr. de_r. 1.388>	Confluat, haud poterit tamen uno tempore totum
<lucr. de_r. 1.389>	Compleri spatium; nam primum quemque necessest,
<lucr. de_r. 1.390>	Occupet ille locum, deinde omnia possideantur.
<lucr. de_r. 1.391>	Quod si forte aliquis, cum corpora dissiluere,
<lucr. de_r. 1.392>	Tum putat id fieri quia se condenseat aer,
<lucr. de_r. 1.393>	Errat; nam uacuum tum fit quod non fuit ante
<lucr. de_r. 1.394>	Et repletur item uacuum quod constitit ante,
<lucr. de_r. 1.395>	Nec tali ratione potest denserier aer,
<lucr. de_r. 1.396>	Nec, si iam posset, sine inani posset, opinor,
<lucr. de_r. 1.397>	Ipse in se trahere et partis conducere in unum.
<lucr. de_r. 1.398>	Quapropter, quamuis causando multa moreris,
<lucr. de_r. 1.399>	Esse in rebus inane tamen fateare necessest.
<lucr. de_r. 1.400>	Multaque praeterea tibi possum commemorando
<lucr. de_r. 1.401>	Argumenta fidem dictis corradere nostris.
<lucr. de_r. 1.402>	Verum animo satis haec uestigia parua sagaci
<lucr. de_r. 1.403>	Sunt per quae possis cognoscere cetera tute.
<lucr. de_r. 1.404>	Namque canes ut montiuagae persaepe ferarum
<lucr. de_r. 1.405>	Naribus inueniunt intectas fronde quietes,
<lucr. de_r. 1.406>	Cum semel institerunt uestigia certa uiai,
<lucr. de_r. 1.407>	Sic alid ex alio per te tute ipse uidere
<lucr. de_r. 1.408>	Talibus in rebus poteris caecasque latebras
<lucr. de_r. 1.409>	Insinuare omnis et uerum protrahere inde.
<lucr. de_r. 1.410>	Quod si pigraris paulumue recesseris ab re,
<lucr. de_r. 1.411>	Hoc tibi de plano possum promittere, Memmi:
<lucr. de_r. 1.412>	Vsque adeo largos haustus e fontibus magnis
<lucr. de_r. 1.413>	Lingua meo suauis diti de pectore fundet,
<lucr. de_r. 1.414>	Vt uerear ne tarda prius per membra senectus
<lucr. de_r. 1.415>	Serpat et in nobis uitai claustra resoluat,
<lucr. de_r. 1.416>	Quam tibi de quauis una re uersibus omnis
<lucr. de_r. 1.417>	Argumentorum sit copia missa per auris.
<lucr. de_r. 1.418>	Sed nunc ut repetam coeptum pertexere dictis,
<lucr. de_r. 1.419>	Omnis, ut est igitur per se, natura duabus
<lucr. de_r. 1.420>	Constitit in rebus; nam corpora sunt et inane,
<lucr. de_r. 1.421>	Haec in quo sita sunt et qua diuersa mouentur.
<lucr. de_r. 1.422>	Corpus enim per se communis dedicat esse
<lucr. de_r. 1.423>	Sensus; cui nisi prima fides fundata ualebit
<lucr. de_r. 1.424>	Haud erit occultis de rebus quo referentes
<lucr. de_r. 1.425>	Confirmare animi quicquam ratione queamus.
<lucr. de_r. 1.426>	Tum porro locus ac spatium, quod inane uocamus
<lucr. de_r. 1.427>	Si nullum foret, haud usquam sita corpora possent
<lucr. de_r. 1.428>	Esse neque omnino quoquam diuersa meare;
<lucr. de_r. 1.429>	Id quod iam supera tibi paulo ostendimus ante.
<lucr. de_r. 1.430>	Praeterea nil est quod possis dicere ab omni
<lucr. de_r. 1.431>	Corpore seiunctum secretumque esse ab inani,
<lucr. de_r. 1.432>	Quod quasi tertia sit numero natura reperta.
<lucr. de_r. 1.433>	Nam quodcumque erit, esse aliquid debebit id ipsum;
<lucr. de_r. 1.434>	Cui si tactus erit quamuis leuis exiguusque,
<lucr. de_r. 1.435>	Augmine uel grandi uel paruo denique, dum sit,
<lucr. de_r. 1.436>	Corporis augebit numerum summamque sequetur.
<lucr. de_r. 1.437>	Sin intactile erit, nulla de parte quod ullam
<lucr. de_r. 1.438>	Rem prohibere queat per se transire meantem,
<lucr. de_r. 1.439>	Scilicet hoc id erit, uacuum quod inane uocamus.
<lucr. de_r. 1.440>	Praeterea per se quodcumque erit, aut faciet quid
<lucr. de_r. 1.441>	Aut aliis fungi debebit agentibus ipsum
<lucr. de_r. 1.442>	Aut erit ut possint in eo res esse gerique.
<lucr. de_r. 1.443>	At facere et fungi sine corpore nulla potest res
<lucr. de_r. 1.444>	Nec praebere locum porro nisi inane uacansque.
<lucr. de_r. 1.445>	Ergo praeter inane et corpora tertia per se
<lucr. de_r. 1.446>	Nulla potest rerum in numero natura relinqui,
<lucr. de_r. 1.447>	Nec quae sub sensus cadat ullo tempore nostros
<lucr. de_r. 1.448>	Nec ratione animi quam quisquam possit apisci.
<lucr. de_r. 1.449>	Nam quaecumque cluent, aut his coniuncta duabus
<lucr. de_r. 1.450>	Rebus ea inuenies aut horum euenta uidebis.
<lucr. de_r. 1.451>	Coniunctum est id quod nusquam sine permitiali
<lucr. de_r. 1.452>	Discidio potis est seiungi seque gregari,
<lucr. de_r. 1.453>	Pondus uti saxis, calor ignist, liquor aquai,
<lucr. de_r. 1.454>	Tactus corporibus cunctis, intactus inani.
<lucr. de_r. 1.455>	Seruitium contra paupertas diuitiaeque,
<lucr. de_r. 1.456>	Libertas bellum concordia, cetera quorum
<lucr. de_r. 1.457>	Aduentu manet incolumis natura abituque,
<lucr. de_r. 1.458>	Haec soliti sumus, ut par est, euenta uocare.
<lucr. de_r. 1.459>	Tempus item per se non est, sed rebus ab ipsis
<lucr. de_r. 1.460>	Consequitur sensus, transactum quid sit in aeuo,
<lucr. de_r. 1.461>	Tum quae res instet, quid porro deinde sequatur.
<lucr. de_r. 1.462>	Nec per se quemquam tempus sentire fatendumst
<lucr. de_r. 1.463>	Semotum ab rerum motu placidaque quiete.
<lucr. de_r. 1.464>	Denique Tyndaridem raptam belloque subactas
<lucr. de_r. 1.465>	Troiugenas gentis cum dicunt esse, uidendumst
<lucr. de_r. 1.466>	Ne forte haec per se cogant nos esse fateri,
<lucr. de_r. 1.467>	Quando ea saecla hominum, quorum haec euenta fuerunt,
<lucr. de_r. 1.468>	Irreuocabilis abstulerit iam praeterita aetas.
<lucr. de_r. 1.469>	Namque aliud terris, aliud regionibus ipsis
<lucr. de_r. 1.470>	Euentum dici poterit quodcumque erit actum.
<lucr. de_r. 1.471>	Denique materies si rerum nulla fuisset
<lucr. de_r. 1.472>	Nec locus ac spatium, res in quo quaeque geruntur,
<lucr. de_r. 1.473>	Numquam Tyndaridis forma conflatus amoris
<lucr. de_r. 1.474>	Ignis, Alexandri Phrygio sub pectore gliscens,
<lucr. de_r. 1.475>	Clara accendisset saeui certamina belli,
<lucr. de_r. 1.476>	Nec clam durateus Troianis Pergama partu
<lucr. de_r. 1.477>	Inflammasset equus nocturno Graiugenarum;
<lucr. de_r. 1.478>	Perspicere ut possis res gestas funditus omnis
<lucr. de_r. 1.479>	Non ita uti corpus per se constare neque esse,
<lucr. de_r. 1.480>	Nec ratione cluere eadem qua constet inane
<lucr. de_r. 1.481>	Sed magis ut merito possis euenta uocare
<lucr. de_r. 1.482>	Corporis atque loci, res in quo quaeque gerantur.
<lucr. de_r. 1.483>	Corpora sunt porro partim primordia rerum
<lucr. de_r. 1.484>	Partim concilio quae constant principiorum.
<lucr. de_r. 1.485>	Sed quae sunt rerum primordia, nulla potest uis
<lucr. de_r. 1.486>	Stinguere; nam solido uincunt ea corpore demum.
<lucr. de_r. 1.487>	Etsi difficile esse uidetur credere quicquam
<lucr. de_r. 1.488>	In rebus solido reperiri corpore posse.
<lucr. de_r. 1.489>	Transit enim fulmen caeli per saepta domorum,
<lucr. de_r. 1.490>	Clamor ut ac uoces; ferrum candescit in igni
<lucr. de_r. 1.491>	Dissiliuntque fero feruentia saxa uapore;
<lucr. de_r. 1.492>	Tum labefactatus rigor auri soluitur aestu
<lucr. de_r. 1.493>	Tum glacies aeris flamma deuicta liquescit,
<lucr. de_r. 1.494>	Permanat calor argentum penetraleque frigus,
<lucr. de_r. 1.495>	Quando utrumque manu retinentes pocula rite
<lucr. de_r. 1.496>	Sensimus infuso lympharum rore superne.
<lucr. de_r. 1.497>	Vsque adeo in rebus solidi nil esse uidetur.
<lucr. de_r. 1.498>	Sed quia uera tamen ratio naturaque rerum
<lucr. de_r. 1.499>	Cogit, ades, paucis dum uersibus expediamus
<lucr. de_r. 1.500>	Esse ea quae solido atque aeterno corpore constent,
<lucr. de_r. 1.501>	Semina quae rerum primordiaque esse docemus,
<lucr. de_r. 1.502>	Vnde omnis rerum nunc constet summa creata.
<lucr. de_r. 1.503>	Principio quoniam duplex natura duarum
<lucr. de_r. 1.504>	Dissimilis rerum longe constare repertast,
<lucr. de_r. 1.505>	Corporis atque loci, res in quo quaeque geruntur,
<lucr. de_r. 1.506>	Esse utramque sibi per se puramque necessest.
<lucr. de_r. 1.507>	Nam quacumque uacat spatium, quod inane uocamus,
<lucr. de_r. 1.508>	Corpus ea non est; qua porro cumque tenet se
<lucr. de_r. 1.509>	Corpus, ea uacuum nequaquam constat inane.
<lucr. de_r. 1.510>	Sunt igitur solida ac sine inani corpora prima.
<lucr. de_r. 1.511>	Praeterea quoniam genitis in rebus inanest,
<lucr. de_r. 1.512>	Materiem circum solidam constare necessest,
<lucr. de_r. 1.513>	Nec res ulla potest uera ratione probari
<lucr. de_r. 1.514>	Corpore inane suo celare atque intus habere,
<lucr. de_r. 1.515>	Si non, quod cohibet, solidum constare relinquas.
<lucr. de_r. 1.516>	Id porro nil esse potest nisi materiai
<lucr. de_r. 1.517>	Concilium, quod inane queat rerum cohibere.
<lucr. de_r. 1.518>	Materies igitur, solido quae corpore constat,
<lucr. de_r. 1.519>	Esse aeterna potest, cum cetera dissoluantur
<lucr. de_r. 1.520>	Tum porro si nil esset quod inane uacaret,
<lucr. de_r. 1.521>	Omne foret solidum; nisi contra corpora certa
<lucr. de_r. 1.522>	Essent quae loca complerent quaecumque tenerent,
<lucr. de_r. 1.523>	Omne quod est spatium uacuum constaret inane.
<lucr. de_r. 1.524>	Alternis igitur nimirum corpus inani
<lucr. de_r. 1.525>	Distinctumst, quoniam nec plenum nauiter exstat
<lucr. de_r. 1.526>	Nec porro uacuum. sunt ergo corpora certa
<lucr. de_r. 1.527>	Quae spatium pleno possint distinguere inane.
<lucr. de_r. 1.528>	Haec neque dissolui plagis extrinsecus icta
<lucr. de_r. 1.529>	Possunt nec porro penitus penetrata retexi
<lucr. de_r. 1.530>	Nec ratione queunt alia temptata labare;
<lucr. de_r. 1.531>	Id quod iam supra tibi paulo ostendimus ante.
<lucr. de_r. 1.532>	Nam neque collidi sine inani posse uidetur
<lucr. de_r. 1.533>	Quicquam nec frangi nec findi in bina secando
<lucr. de_r. 1.534>	Nec capere umorem neque item manabile frigus
<lucr. de_r. 1.535>	Nec penetralem ignem, quibus omnia conficiuntur.
<lucr. de_r. 1.536>	Et quo quaeque magis cohibet res intus inane,
<lucr. de_r. 1.537>	Tam magis his rebus penitus temptata labascit.
<lucr. de_r. 1.538>	Ergo si solida ac sine inani corpora prima
<lucr. de_r. 1.539>	Sunt ita uti docui, sint haec aeterna necessest.
<lucr. de_r. 1.540>	Praeterea nisi materies aeterna fuisset,
<lucr. de_r. 1.541>	Antehac ad nilum penitus res quaeque redissent
<lucr. de_r. 1.542>	De niloque renata forent quaecumque uidemus.
<lucr. de_r. 1.543>	At quoniam supra docui nil posse creari
<lucr. de_r. 1.544>	De nilo neque quod genitum est ad nil reuocari,
<lucr. de_r. 1.545>	Esse immortali primordia corpore debent,
<lucr. de_r. 1.546>	Dissolui quo quaeque supremo tempore possint,
<lucr. de_r. 1.547>	Materies ut suppeditet rebus reparandis.
<lucr. de_r. 1.548>	Sunt igitur solida primordia simplicitate
<lucr. de_r. 1.549>	Nec ratione queunt alia seruata per aeuum
<lucr. de_r. 1.550>	Ex infinito iam tempore res reparare.
<lucr. de_r. 1.551>	Denique si nullam finem natura parasset
<lucr. de_r. 1.552>	Frangendis rebus, iam corpora materiai
<lucr. de_r. 1.553>	Vsque redacta forent aeuo frangente priore,
<lucr. de_r. 1.554>	Vt nil ex illis a certo tempore posset
<lucr. de_r. 1.555>	Conceptum <ad> summum aetatis peruadere finem.
<lucr. de_r. 1.556>	Nam quiduis citius dissolui posse uidemus
<lucr. de_r. 1.557>	Quam rursus refici; quapropter longa diei
<lucr. de_r. 1.558>	Infinita aetas anteacti temporis omnis
<lucr. de_r. 1.559>	Quod fregisset adhuc disturbans dissoluensque
<lucr. de_r. 1.560>	Numquam reliquo reparari tempore posset.
<lucr. de_r. 1.561>	At nunc nimirum frangendi reddita finis
<lucr. de_r. 1.562>	Certa manet, quoniam refici rem quamque uidemus
<lucr. de_r. 1.563>	Et finita simul generatim tempora rebus
<lucr. de_r. 1.564>	Stare, quibus possint aeui contingere florem.
<lucr. de_r. 1.565>	Huc accedit uti, solidissima materiai
<lucr. de_r. 1.566>	Corpora cum constant, possint tamen omnia reddi,
<lucr. de_r. 1.567>	Mollia quae fiunt, aer aqua terra uapores,
<lucr. de_r. 1.568>	Quo pacto fiant et qua ui quaeque gerantur,
<lucr. de_r. 1.569>	Admixtum quoniam semel est in rebus inane.
<lucr. de_r. 1.570>	At contra si mollia sint primordia rerum,
<lucr. de_r. 1.571>	Vnde queant ualidi silices ferrumque creari
<lucr. de_r. 1.572>	Non poterit ratio reddi; nam funditus omnis
<lucr. de_r. 1.573>	Principio fundamenti natura carebit.
<lucr. de_r. 1.574>	Sunt igitur solida pollentia simplicitate
<lucr. de_r. 1.575>	Quorum condenso magis omnia conciliatu
<lucr. de_r. 1.576>	Artari possunt ualidasque ostendere uiris.
<lucr. de_r. 1.577>	Porro si nullast frangendis reddita finis
<lucr. de_r. 1.578>	Corporibus, tamen ex aeterno tempore quaeque
<lucr. de_r. 1.579>	Nunc etiam superare necessest corpora rebus,
<lucr. de_r. 1.580>	Quae nondum clueant ullo temptata periclo.
<lucr. de_r. 1.581>	At quoniam fragili natura praedita constant,
<lucr. de_r. 1.582>	Discrepat aeternum tempus potuisse manere
<lucr. de_r. 1.583>	Innumerabilibus plagis uexata per aeuum.
<lucr. de_r. 1.584>	Denique iam quoniam generatim reddita finis
<lucr. de_r. 1.585>	Crescendi rebus constat uitamque tenendi,
<lucr. de_r. 1.586>	Et quid quaeque queant per foedera naturai,
<lucr. de_r. 1.587>	Quid porro nequeant, sancitum quandoquidem exstat,
<lucr. de_r. 1.588>	Nec commutatur quicquam, quin omnia constant
<lucr. de_r. 1.589>	Vsque adeo, uariae uolucres ut in ordine cunctae
<lucr. de_r. 1.590>	Ostendant maculas generalis corpore inesse,
<lucr. de_r. 1.591>	Immutabilis materiae quoque corpus habere
<lucr. de_r. 1.592>	Debent nimirum. nam si primordia rerum
<lucr. de_r. 1.593>	Commutari aliqua possent ratione reuicta,
<lucr. de_r. 1.594>	Incertum quoque iam constet quid possit oriri,
<lucr. de_r. 1.595>	Quid nequeat, finita potestas denique cuique
<lucr. de_r. 1.596>	Quanam sit ratione atque alte terminus haerens,
<lucr. de_r. 1.597>	Nec totiens possent generatim saecla referre
<lucr. de_r. 1.598>	Naturam mores uictum motusque parentum.
<lucr. de_r. 1.599>	Tum porro quoniam est extremum quodque cacumen
<lucr. de_r. 1.600>	Corporis illius quod nostri cernere sensus
<lucr. de_r. 1.601>	Iam nequeunt, id nimirum sine partibus exstat
<lucr. de_r. 1.602>	Et minima constat natura nec fuit umquam
<lucr. de_r. 1.603>	Per se secretum neque posthac esse ualebit,
<lucr. de_r. 1.604>	Alterius quoniamst ipsum pars, primaque et una,
<lucr. de_r. 1.605>	Inde aliae atque aliae similes ex ordine partes
<lucr. de_r. 1.606>	Agmine condenso naturam corporis explent,
<lucr. de_r. 1.607>	Quae quoniam per se nequeunt constare, necessest
<lucr. de_r. 1.608>	Haerere unde queant nulla ratione reuelli.
<lucr. de_r. 1.609>	Sunt igitur solida primordia simplicitate
<lucr. de_r. 1.610>	Quae minimis stipata cohaerent partibus arte,
<lucr. de_r. 1.611>	Non ex illarum conuentu conciliata,
<lucr. de_r. 1.612>	Sed magis aeterna pollentia simplicitate,
<lucr. de_r. 1.613>	Vnde neque auelli quicquam neque deminui iam
<lucr. de_r. 1.614>	Concedit natura reseruans semina rebus.
<lucr. de_r. 1.615>	Praeterea nisi erit minimum, paruissima quaeque
<lucr. de_r. 1.616>	Corpora constabunt ex partibus infinitis,
<lucr. de_r. 1.617>	Quippe ubi dimidiae partis pars semper habebit
<lucr. de_r. 1.618>	Dimidiam partem nec res praefiniet ulla.
<lucr. de_r. 1.619>	Ergo rerum inter summam minimamque quid escit?
<lucr. de_r. 1.620>	Nil erit ut distet; nam quamuis funditus omnis
<lucr. de_r. 1.621>	Summa sit infinita, tamen, paruissima quae sunt,
<lucr. de_r. 1.622>	Ex infinitis constabunt partibus aeque.
<lucr. de_r. 1.623>	Quod quoniam ratio reclamat uera negatque
<lucr. de_r. 1.624>	Credere posse animum, uictus fateare necessest
<lucr. de_r. 1.625>	Esse ea quae nullis iam praedita partibus exstent
<lucr. de_r. 1.626>	Et minima constent natura. quae quoniam sunt,
<lucr. de_r. 1.627>	Illa quoque esse tibi solida atque aeterna fatendum.
<lucr. de_r. 1.628>	Denique si minimas in partis cuncta resolui
<lucr. de_r. 1.629>	Cogere consuesset rerum natura creatrix,
<lucr. de_r. 1.630>	Iam nil ex illis eadem reparare ualeret
<lucr. de_r. 1.631>	Propterea quia, quae nullis sunt partibus aucta,
<lucr. de_r. 1.632>	Non possunt ea quae debet genitalis habere
<lucr. de_r. 1.633>	Materies, uarios conexus pondera plagas
<lucr. de_r. 1.634>	Concursus motus, per quae res quaeque geruntur.
<lucr. de_r. 1.635>	Quapropter qui materiem rerum esse putarunt
<lucr. de_r. 1.636>	Ignem atque ex igni summam consistere solo,
<lucr. de_r. 1.637>	Magno opere a uera lapsi ratione uidentur.
<lucr. de_r. 1.638>	Heraclitus init quorum dux proelia primus
<lucr. de_r. 1.639>	Clarus <ob> obscuram linguam magis inter inanis
<lucr. de_r. 1.640>	Quamde grauis inter Graios qui uera requirunt.
<lucr. de_r. 1.641>	Omnia enim stolidi magis admirantur amantque
<lucr. de_r. 1.642>	Inuersis quae sub uerbis latitantia cernunt,
<lucr. de_r. 1.643>	Veraque constituunt quae belle tangere possunt
<lucr. de_r. 1.644>	Auris et lepido quae sunt fucata sonore.
<lucr. de_r. 1.645>	Nam cur tam uariae res possent esse requiro,
<lucr. de_r. 1.646>	Ex uno si sunt igni puroque creatae.
<lucr. de_r. 1.647>	Nil prodesset enim calidum denserier ignem
<lucr. de_r. 1.648>	Nec rarefieri, si partes ignis eandem
<lucr. de_r. 1.649>	Naturam quam totus habet super ignis haberent.
<lucr. de_r. 1.650>	Acrior ardor enim conductis partibus esset,
<lucr. de_r. 1.651>	Languidior porro disiectis disque sipatis.
<lucr. de_r. 1.652>	Amplius hoc fieri nil est quod posse rearis
<lucr. de_r. 1.653>	Talibus in causis, nedum uariantia rerum
<lucr. de_r. 1.654>	Tanta queat densis rarisque ex ignibus esse.
<lucr. de_r. 1.655>	Id quoque, si faciant admixtum rebus inane,
<lucr. de_r. 1.656>	Denseri poterunt ignes rarique relinqui.
<lucr. de_r. 1.657>	Sed quia multa sibi cernunt contraria †muse†
<lucr. de_r. 1.658>	Et fugitant in rebus inane relinquere purum,
<lucr. de_r. 1.659>	Ardua dum metuunt, amittunt uera uiai,
<lucr. de_r. 1.660>	Nec rursum cernunt exempto rebus inani
<lucr. de_r. 1.661>	Omnia denseri fierique ex omnibus unum
<lucr. de_r. 1.662>	Corpus, nil ab se quod possit mittere raptim;
<lucr. de_r. 1.663>	Aestifer ignis uti lumen iacit atque uaporem,
<lucr. de_r. 1.664>	Vt uideas non e stipatis partibus esse.
<lucr. de_r. 1.665>	Quod si forte alia credunt ratione potesse
<lucr. de_r. 1.666>	Ignis in coetu stingui mutareque corpus,
<lucr. de_r. 1.667>	Scilicet ex nulla facere id si parte reparcent,
<lucr. de_r. 1.668>	Occidet ad nilum nimirum funditus ardor
<lucr. de_r. 1.669>	Omnis et <e> nilo fient quaecumque creantur.
<lucr. de_r. 1.670>	Nam quodcumque suis mutatum finibus exit,
<lucr. de_r. 1.671>	Continuo hoc mors est illius quod fuit ante.
<lucr. de_r. 1.672>	Proinde aliquid superare necesse est incolume ollis,
<lucr. de_r. 1.673>	Ne tibi res redeant ad nilum funditus omnes
<lucr. de_r. 1.674>	De niloque renata uigescat copia rerum.
<lucr. de_r. 1.675>	Nunc igitur quoniam certissima corpora quaedam
<lucr. de_r. 1.676>	Sunt quae conseruant naturam semper eandem,
<lucr. de_r. 1.677>	Quorum abitu aut aditu mutatoque ordine mutant
<lucr. de_r. 1.678>	Naturam res et conuertunt corpora sese,
<lucr. de_r. 1.679>	Scire licet non esse haec ignea corpora rerum.
<lucr. de_r. 1.680>	Nil referret enim quaedam decedere, abire,
<lucr. de_r. 1.681>	Atque alia attribui, mutarique ordine quaedam,
<lucr. de_r. 1.682>	Si tamen ardoris naturam cuncta tenerent;
<lucr. de_r. 1.683>	Ignis enim foret omnimodis quodcumque crearent.
<lucr. de_r. 1.684>	Verum, ut opinor, itast: sunt quaedam corpora quorum
<lucr. de_r. 1.685>	Concursus motus ordo positura figurae
<lucr. de_r. 1.686>	Efficiunt ignis, mutatoque ordine mutant
<lucr. de_r. 1.687>	Naturam neque sunt igni simulata neque ulli
<lucr. de_r. 1.688>	Praeterea rei quae corpora mittere possit
<lucr. de_r. 1.689>	Sensibus et nostros adiectu tangere tactus.
<lucr. de_r. 1.690>	Dicere porro ignem res omnis esse neque ullam
<lucr. de_r. 1.691>	Rem ueram in numero rerum constare nisi ignem,
<lucr. de_r. 1.692>	Quod facit hic idem, perdelirum esse uidetur.
<lucr. de_r. 1.693>	Nam contra sensus ab sensibus ipse repugnat
<lucr. de_r. 1.694>	Et labefactat eos, unde omnia credita pendent,
<lucr. de_r. 1.695>	Vnde hic cognitus est ipsi quem nominat ignem.
<lucr. de_r. 1.696>	Credit enim sensus ignem cognoscere uere,
<lucr. de_r. 1.697>	Cetera non credit, quae nilo clara minus sunt.
<lucr. de_r. 1.698>	Quod mihi cum uanum tum delirum esse uidetur.
<lucr. de_r. 1.699>	Quo referemus enim? quid nobis certius ipsis
<lucr. de_r. 1.700>	Sensibus esse potest, qui uera ac falsa notemus?
<lucr. de_r. 1.701>	Praeterea quare quisquam magis omnia tollat
<lucr. de_r. 1.702>	Et uelit ardoris naturam linquere solam,
<lucr. de_r. 1.703>	Quam neget esse ignis, <aliam> tamen esse relinquat?
<lucr. de_r. 1.704>	Aequa uidetur enim dementia dicere utrumque.
<lucr. de_r. 1.705>	Quapropter qui materiem rerum esse putarunt
<lucr. de_r. 1.706>	Ignem atque ex igni summam consistere posse,
<lucr. de_r. 1.707>	Et qui principium gignundis aera rebus
<lucr. de_r. 1.708>	Constituere, aut umorem quicumque putarunt
<lucr. de_r. 1.709>	Fingere res ipsum per se, terramue creare
<lucr. de_r. 1.710>	Omnia et in rerum naturas uertier omnis,
<lucr. de_r. 1.711>	Magno opere a uero longe derrasse uidentur.
<lucr. de_r. 1.712>	Adde etiam qui conduplicant primordia rerum
<lucr. de_r. 1.713>	Aera iungentes igni terramque liquori,
<lucr. de_r. 1.714>	Et qui quattuor ex rebus posse omnia rentur
<lucr. de_r. 1.715>	Ex igni terra atque anima procrescere et imbri.
<lucr. de_r. 1.716>	Quorum Acragantinus cum primis Empedocles est,
<lucr. de_r. 1.717>	Insula quem triquetris terrarum gessit in oris,
<lucr. de_r. 1.718>	Quam fluitans circum magnis anfractibus aequor
<lucr. de_r. 1.719>	Ionium glaucis aspergit uirus ab undis,
<lucr. de_r. 1.720>	Angustoque fretu rapidum mare diuidit undis
<lucr. de_r. 1.721>	Italiae terrarum oras a finibus eius.
<lucr. de_r. 1.722>	Hic est uasta Charybdis et hic Aetnaea minantur
<lucr. de_r. 1.723>	Murmura flammarum rursum se colligere iras,
<lucr. de_r. 1.724>	Faucibus eruptos iterum uis ut uomat ignis
<lucr. de_r. 1.725>	Ad caelumque ferat flammai fulgura rursum.
<lucr. de_r. 1.726>	Quae cum magna modis multis miranda uidetur
<lucr. de_r. 1.727>	Gentibus humanis regio uisendaque fertur,
<lucr. de_r. 1.728>	Rebus opima bonis, multa munita uirum ui,
<lucr. de_r. 1.729>	Nil tamen hoc habuisse uiro praeclarius in se
<lucr. de_r. 1.730>	Nec sanctum magis et mirum carumque uidetur.
<lucr. de_r. 1.731>	Carmina quin etiam diuini pectoris eius
<lucr. de_r. 1.732>	Vociferantur et exponunt praeclara reperta,
<lucr. de_r. 1.733>	Vt uix humana uideatur stirpe creatus.
<lucr. de_r. 1.734>	Hic tamen et supra quos diximus inferiores
<lucr. de_r. 1.735>	Partibus egregie multis multoque minores,
<lucr. de_r. 1.736>	Quamquam multa bene ac diuinitus inuenientes
<lucr. de_r. 1.737>	Ex adyto tamquam cordis responsa dedere
<lucr. de_r. 1.738>	Sanctius et multo certa ratione magis quam
<lucr. de_r. 1.739>	Pythia quae tripodi a Phoebi lauroque profatur,
<lucr. de_r. 1.740>	Principiis tamen in rerum fecere ruinas
<lucr. de_r. 1.741>	Et grauiter magni magno cecidere ibi casu;
<lucr. de_r. 1.742>	Primum quod motus exempto rebus inani
<lucr. de_r. 1.743>	Constituunt et res mollis rarasque relinquunt,
<lucr. de_r. 1.744>	Aera solem ignem terras animalia fruges,
<lucr. de_r. 1.745>	Nec tamen admiscent in eorum corpus inane;
<lucr. de_r. 1.746>	Deinde quod omnino finem non esse secandis
<lucr. de_r. 1.747>	Corporibus faciunt neque pausam stare fragori
<lucr. de_r. 1.748>	Nec prorsum in rebus minimum consistere quicquam;
<lucr. de_r. 1.749>	Cum uideamus id extremum cuiusque cacumen
<lucr. de_r. 1.750>	Esse quod ad sensus nostros minimum esse uidetur,
<lucr. de_r. 1.751>	Conicere ut possis ex hoc, quae cernere non quis
<lucr. de_r. 1.752>	Extremum quod habent, minimum consistere <in illis>.
<lucr. de_r. 1.753>	Huc accedit item, quoniam primordia rerum
<lucr. de_r. 1.754>	Mollia constituunt, quae nos natiua uidemus
<lucr. de_r. 1.755>	Esse et mortali cum corpore funditus, utqui
<lucr. de_r. 1.756>	Debeat ad nilum iam rerum summa reuerti
<lucr. de_r. 1.757>	De niloque renata uigescere copia rerum;
<lucr. de_r. 1.758>	Quorum utrumque quid a uero iam distet habebis.
<lucr. de_r. 1.759>	Deinde inimica modis multis sunt atque ueneno
<lucr. de_r. 1.760>	Ipsa sibi inter se; quare aut congressa peribunt
<lucr. de_r. 1.761>	Aut ita diffugient ut tempestate coacta
<lucr. de_r. 1.762>	Fulmina diffugere atque imbris uentosque uidemus.
<lucr. de_r. 1.763>	Denique quattuor ex rebus si cuncta creantur
<lucr. de_r. 1.764>	Atque in eas rursus res omnia dissoluuntur,
<lucr. de_r. 1.765>	Qui magis illa queunt rerum primordia dici
<lucr. de_r. 1.766>	Quam contra res illorum retroque putari?
<lucr. de_r. 1.767>	Alternis gignuntur enim mutantque colorem
<lucr. de_r. 1.768>	Et totam inter se naturam tempore ab omni.
<lucr. de_r. 1.769>	[Fulmina diffugere atque imbres uentosque uidemus.]
<lucr. de_r. 1.770>	Sin ita forte putas ignis terraeque coire
<lucr. de_r. 1.771>	Corpus et aerias auras roremque liquoris,
<lucr. de_r. 1.772>	Nil in concilio naturam ut mutet eorum,
<lucr. de_r. 1.773>	Nulla tibi ex illis poterit res esse creata,
<lucr. de_r. 1.774>	Non animans, non exanimo cum corpore, ut arbor.
<lucr. de_r. 1.775>	Quippe suam quidque in coetu uariantis acerui
<lucr. de_r. 1.776>	Naturam ostendet mixtusque uidebitur aer
<lucr. de_r. 1.777>	Cum terra simul atque ardor cum rore manere.
<lucr. de_r. 1.778>	At primordia gignundis in rebus oportet
<lucr. de_r. 1.779>	Naturam clandestinam caecamque adhibere,
<lucr. de_r. 1.780>	Emineat nequid quod contra pugnet et obstet
<lucr. de_r. 1.781>	Quominus esse queat proprie quodcumque creatur.
<lucr. de_r. 1.782>	Quin etiam repetunt a caelo atque ignibus eius
<lucr. de_r. 1.783>	Et primum faciunt ignem se uertere in auras
<lucr. de_r. 1.784>	Aeris, hinc imbrem gigni terramque creari
<lucr. de_r. 1.785>	Ex imbri retroque a terra cuncta reuerti,
<lucr. de_r. 1.786>	Vmorem primum, post aera deinde calorem,
<lucr. de_r. 1.787>	Nec cessare haec inter se mutare, meare
<lucr. de_r. 1.788>	A caelo ad terram, de terra ad sidera mundi.
<lucr. de_r. 1.789>	Quod facere haud ullo debent primordia pacto.
<lucr. de_r. 1.790>	Immutabile enim quiddam superare necessest,
<lucr. de_r. 1.791>	Ne res ad nilum redigantur funditus omnes.
<lucr. de_r. 1.792>	Nam quodcumque suis mutatum finibus exit,
<lucr. de_r. 1.793>	Continuo hoc mors est illius quod fuit ante.
<lucr. de_r. 1.794>	Quapropter quoniam quae paulo diximus ante
<lucr. de_r. 1.795>	In commutatum ueniunt, constare necessest
<lucr. de_r. 1.796>	Ex aliis ea, quae nequeant conuertier usquam,
<lucr. de_r. 1.797>	Ne tibi res redeant ad nilum funditus omnes.
<lucr. de_r. 1.798>	Quin potius tali natura praedita quaedam
<lucr. de_r. 1.799>	Corpora constituas, ignem si forte crearint
<lucr. de_r. 1.800>	Posse eadem demptis paucis paucisque tributis,
<lucr. de_r. 1.801>	Ordine mutato et motu, facere aeris auras,
<lucr. de_r. 1.802>	Sic alias aliis rebus mutarier omnis?
<lucr. de_r. 1.803>	"At manifesta palam res indicat" inquis "in auras
<lucr. de_r. 1.804>	Aeris e terra res omnis crescere alique;
<lucr. de_r. 1.805>	Et nisi tempestas indulget tempore fausto
<lucr. de_r. 1.806>	Imbribus, ut tabe nimborum arbusta uacillent,
<lucr. de_r. 1.807>	Solque sua pro parte fouet tribuitque calorem,
<lucr. de_r. 1.808>	Crescere non possint fruges arbusta animantes".
<lucr. de_r. 1.809>	Scilicet et nisi nos cibus aridus et tener umor
<lucr. de_r. 1.810>	Adiuuet, amisso iam corpore uita quoque omnis
<lucr. de_r. 1.811>	Omnibus e neruis atque ossibus exsoluatur
<lucr. de_r. 1.812>	Adiutamur enim dubio procul atque alimur nos
<lucr. de_r. 1.813>	Certis ab rebus, certis aliae atque aliae res.
<lucr. de_r. 1.814>	Nimirum quia multa modis communia multis
<lucr. de_r. 1.815>	Multarum rerum in rebus primordia mixta
<lucr. de_r. 1.816>	Sunt, ideo uariis uariae res rebus aluntur.
<lucr. de_r. 1.817>	Atque eadem magni refert primordia saepe
<lucr. de_r. 1.818>	Cum quibus et quali positura contineantur
<lucr. de_r. 1.819>	Et quos inter se dent motus accipiantque;
<lucr. de_r. 1.820>	Namque eadem caelum mare terras flumina solem
<lucr. de_r. 1.821>	Constituunt, eadem fruges arbusta animantis,
<lucr. de_r. 1.822>	Verum aliis alioque modo commixta mouentur.
<lucr. de_r. 1.823>	Quin etiam passim nostris in uersibus ipsis
<lucr. de_r. 1.824>	Multa elementa uides multis communia uerbis,
<lucr. de_r. 1.825>	Cum tamen inter se uersus ac uerba necessest
<lucr. de_r. 1.826>	Confiteare et re et sonitu distare sonanti.
<lucr. de_r. 1.827>	Tantum elementa queunt permutato ordine solo.
<lucr. de_r. 1.828>	At rerum quae sunt primordia, plura adhibere
<lucr. de_r. 1.829>	Possunt unde queant uariae res quaeque creari.
<lucr. de_r. 1.830>	Nunc et Anaxagorae scrutemur homoeomerian
<lucr. de_r. 1.831>	Quam Grai memorant nec nostra dicere lingua
<lucr. de_r. 1.832>	Concedit nobis patrii sermonis egestas,
<lucr. de_r. 1.833>	Sed tamen ipsam rem facilest exponere uerbis.
<lucr. de_r. 1.834>	Principio, rerum quam dicit homoeomerian,
<lucr. de_r. 1.835>	Ossa uidelicet e pauxillis atque minutis
<lucr. de_r. 1.836>	Ossibus hic et de pauxillis atque minutis
<lucr. de_r. 1.837>	Visceribus uiscus gigni sanguenque creari
<lucr. de_r. 1.838>	Sanguinis inter se multis coeuntibus guttis
<lucr. de_r. 1.839>	Ex aurique putat micis consistere posse
<lucr. de_r. 1.840>	Aurum et de terris terram concrescere paruis,
<lucr. de_r. 1.841>	Ignibus ex ignis, umorem umoribus esse,
<lucr. de_r. 1.842>	Cetera consimili fingit ratione putatque.
<lucr. de_r. 1.843>	Nec tamen esse ulla idem <ex> parte in rebus inane
<lucr. de_r. 1.844>	Concedit neque corporibus finem esse secandis.
<lucr. de_r. 1.845>	Quare in utraque mihi pariter ratione uidetur
<lucr. de_r. 1.846>	Errare atque illi, supra quos diximus ante.
<lucr. de_r. 1.847>	Adde quod imbecilla nimis primordia fingit;
<lucr. de_r. 1.848>	Si primordia sunt, simili quae praedita constant
<lucr. de_r. 1.849>	Natura atque ipsae res sunt aequeque laborant
<lucr. de_r. 1.850>	Et pereunt neque ab exitio res ulla refrenat.
<lucr. de_r. 1.851>	Nam quid in oppressu ualido durabit eorum,
<lucr. de_r. 1.852>	Vt mortem effugiat, leti sub dentibus ipsis?
<lucr. de_r. 1.853>	Ignis an umor an aura? quid horum? sanguen an ossa?
<lucr. de_r. 1.854>	Nil, ut opinor, ubi ex aequo res funditus omnis
<lucr. de_r. 1.855>	Tam mortalis erit quam quae manifesta uidemus
<lucr. de_r. 1.856>	Ex oculis nostris aliqua ui uicta perire.
<lucr. de_r. 1.857>	At neque reccidere ad nilum res posse neque autem
<lucr. de_r. 1.858>	Crescere de nilo testor res ante probatas.
<lucr. de_r. 1.859>	Praeterea quoniam cibus auget corpus alitque,
<lucr. de_r. 1.860>	Scire licet nobis uenas et sanguen et ossa
<lucr. de_r. 1.861>	Siue cibos omnis commixto corpore dicent
<lucr. de_r. 1.862>	Esse et habere in se neruorum corpora parua
<lucr. de_r. 1.863>	Ossaque et omnino uenas partisque cruoris,
<lucr. de_r. 1.864>	Fiet uti cibus omnis, et aridus et liquor ipse,
<lucr. de_r. 1.865>	Ex alienigenis rebus constare putetur,
<lucr. de_r. 1.866>	Ossibus et neruis sanieque et sanguine mixto.
<lucr. de_r. 1.867>	Praeterea quaecumque e terra corpora crescunt
<lucr. de_r. 1.868>	Si sunt in terris, terram constare necessest
<lucr. de_r. 1.869>	Ex alienigenis, quae terris exoriuntur.
<lucr. de_r. 1.870>	Transfer item, totidem uerbis utare licebit.
<lucr. de_r. 1.871>	In lignis si flamma latet fumusque cinisque,
<lucr. de_r. 1.872>	Ex alienigenis consistant ligna necessest.
<lucr. de_r. 1.873>	Praeterea tellus quae corpora cumque alit, auget
<lucr. de_r. 1.874>	Ex alienigenis, quae lignis exoriuntur.
<lucr. de_r. 1.875>	Linquitur hic quaedam latitandi copia tenuis
<lucr. de_r. 1.876>	Id quod Anaxagoras sibi sumit, ut omnibus omnis
<lucr. de_r. 1.877>	Res putet immixtas rebus latitare, sed illud
<lucr. de_r. 1.878>	Apparere unum cuius sint plurima mixta
<lucr. de_r. 1.879>	Et magis in promptu primaque in fronte locata.
<lucr. de_r. 1.880>	Quod tamen a uera longe ratione repulsumst.
<lucr. de_r. 1.881>	Conueniebat enim fruges quoque saepe, minaci
<lucr. de_r. 1.882>	Robore cum saxi franguntur, mittere signum
<lucr. de_r. 1.883>	Sanguinis aut aliquid, nostro quae corpore aluntur,
<lucr. de_r. 1.884>	Cum lapidi in lapidem terimus, manare cruorem.
<lucr. de_r. 1.885>	Consimili ratione herbas quoque saepe decebat
<lucr. de_r. 1.886>	Et latices dulcis guttas similique sapore
<lucr. de_r. 1.887>	Mittere, lanigerae quali sunt ubere lactis,
<lucr. de_r. 1.888>	Scilicet, et glebis terrarum saepe friatis
<lucr. de_r. 1.889>	Herbarum genera et fruges frondisque uideri
<lucr. de_r. 1.890>	Dispertita inter terram latitare minute,
<lucr. de_r. 1.891>	Postremo in lignis cinerem fumumque uideri,
<lucr. de_r. 1.892>	Cum praefracta forent, ignisque latere minutos.
<lucr. de_r. 1.893>	Quorum nil fieri quoniam manifesta docet res,
<lucr. de_r. 1.894>	Scire licet non esse in rebus res ita mixtas,
<lucr. de_r. 1.895>	Verum semina multimodis immixta latere
<lucr. de_r. 1.896>	Multarum rerum in rebus communia debent.
<lucr. de_r. 1.897>	"At saepe in magnis fit montibus" inquis "ut altis
<lucr. de_r. 1.898>	Arboribus uicina cacumina summa terantur
<lucr. de_r. 1.899>	Inter se, ualidis facere id cogentibus austris,
<lucr. de_r. 1.900>	Donec flammai fulserunt flore coorto."
<lucr. de_r. 1.901>	Scilicet et non est lignis tamen insitus ignis,
<lucr. de_r. 1.902>	Verum semina sunt ardoris multa, terendo
<lucr. de_r. 1.903>	Quae cum confluxere, creant incendia siluis.
<lucr. de_r. 1.904>	Quod si facta foret siluis abscondita flamma,
<lucr. de_r. 1.905>	Non possent ullum tempus celarier ignes,
<lucr. de_r. 1.906>	Conficerent uulgo siluas, arbusta cremarent.
<lucr. de_r. 1.907>	Iamne uides igitur, paulo quod diximus ante,
<lucr. de_r. 1.908>	Permagni referre eadem primordia saepe
<lucr. de_r. 1.909>	Cum quibus et quali positura contineantur
<lucr. de_r. 1.910>	Et quos inter se dent motus accipiantque,
<lucr. de_r. 1.911>	Atque eadem paulo inter se mutata creare
<lucr. de_r. 1.912>	Ignis et lignum? quo pacto uerba quoque ipsa
<lucr. de_r. 1.913>	Inter se paulo mutatis sunt elementis,
<lucr. de_r. 1.914>	Cum ligna atque ignis distincta uoce notemus.
<lucr. de_r. 1.915>	Denique iam quaecumque in rebus cernis apertis
<lucr. de_r. 1.916>	Si fieri non posse putas, quin materiai
<lucr. de_r. 1.917>	Corpora consimili natura praedita fingas,
<lucr. de_r. 1.918>	Hac ratione tibi pereunt primordia rerum:
<lucr. de_r. 1.919>	Fiet uti risu tremulo concussa cachinnent
<lucr. de_r. 1.920>	Et lacrimis salsis umectent ora genasque.
<lucr. de_r. 1.921>	Nunc age quod superest cognosce et clarius audi.
<lucr. de_r. 1.922>	Nec me animi fallit quam sint obscura; sed acri
<lucr. de_r. 1.923>	Percussit thyrso laudis spes magna meum cor
<lucr. de_r. 1.924>	Et simul incussit suauem mi in pectus amorem
<lucr. de_r. 1.925>	Musarum, quo nunc instinctus mente uigenti
<lucr. de_r. 1.926>	Auia Pieridum peragro loca nullius ante
<lucr. de_r. 1.927>	Trita solo. iuuat integros accedere fontis
<lucr. de_r. 1.928>	Atque haurire, iuuatque nouos decerpere flores
<lucr. de_r. 1.929>	Insignemque meo capiti petere inde coronam
<lucr. de_r. 1.930>	Vnde prius nulli uelarint tempora musae;
<lucr. de_r. 1.931>	Primum quod magnis doceo de rebus et artis
<lucr. de_r. 1.932>	Religionum animum nodis exsoluere pergo,
<lucr. de_r. 1.933>	Deinde quod obscura de re tam lucida pango
<lucr. de_r. 1.934>	Carmina, musaeo contingens cuncta lepore.
<lucr. de_r. 1.935>	Id quoque enim non ab nulla ratione uidetur;
<lucr. de_r. 1.936>	Sed ueluti pueris absinthia taetra medentes
<lucr. de_r. 1.937>	Cum dare conantur, prius oras pocula circum
<lucr. de_r. 1.938>	Contingunt mellis dulci flauoque liquore,
<lucr. de_r. 1.939>	Vt puerorum aetas improuida ludificetur
<lucr. de_r. 1.940>	Labrorum tenus, interea perpotet amarum
<lucr. de_r. 1.941>	Absinthi laticem deceptaque non capiatur,
<lucr. de_r. 1.942>	Sed potius tali pacto recreata ualescat,
<lucr. de_r. 1.943>	Sic ego nunc, quoniam haec ratio plerumque uidetur
<lucr. de_r. 1.944>	Tristior esse quibus non est tractata, retroque
<lucr. de_r. 1.945>	Vulgus abhorret ab hac, uolui tibi suauiloquenti
<lucr. de_r. 1.946>	Carmine Pierio rationem exponere nostram
<lucr. de_r. 1.947>	Et quasi musaeo dulci contingere melle,
<lucr. de_r. 1.948>	Si tibi forte animum tali ratione tenere
<lucr. de_r. 1.949>	Versibus in nostris possem, dum perspicis omnem
<lucr. de_r. 1.950>	Naturam rerum qua constet compta figura.
<lucr. de_r. 1.951>	Sed quoniam docui solidissima materiai
<lucr. de_r. 1.952>	Corpora perpetuo uolitare inuicta per aeuum,
<lucr. de_r. 1.953>	Nunc age, summai quaedam sit finis eorum
<lucr. de_r. 1.954>	Necne sit, euoluamus; item quod inane repertumst
<lucr. de_r. 1.955>	Seu locus ac spatium, res in quo quaeque gerantur,
<lucr. de_r. 1.956>	Peruideamus utrum finitum funditus omne
<lucr. de_r. 1.957>	Constet an immensum pateat uasteque profundum.
<lucr. de_r. 1.958>	Omne quod est igitur nulla regione uiarum
<lucr. de_r. 1.959>	Finitumst; namque extremum debebat habere.
<lucr. de_r. 1.960>	Extremum porro nullius posse uidetur
<lucr. de_r. 1.961>	Esse, nisi ultra sit quod finiat; ut uideatur
<lucr. de_r. 1.962>	Quo non longius haec sensus natura sequatur.
<lucr. de_r. 1.963>	Nunc extra summam quoniam nil esse fatendum,
<lucr. de_r. 1.964>	Non habet extremum, caret ergo fine modoque.
<lucr. de_r. 1.965>	Nec refert quibus adsistas regionibus eius;
<lucr. de_r. 1.966>	Vsque adeo, quem quisque locum possedit, in omnis
<lucr. de_r. 1.967>	Tantundem partis infinitum omne relinquit.
<lucr. de_r. 1.968>	Praeterea si iam finitum constituatur
<lucr. de_r. 1.969>	Omne quod est spatium, siquis procurrat ad oras
<lucr. de_r. 1.970>	Vltimus extremas iaciatque uolatile telum,
<lucr. de_r. 1.971>	Id ualidis utrum contortum uiribus ire
<lucr. de_r. 1.972>	Quo fuerit missum mauis longeque uolare,
<lucr. de_r. 1.973>	An prohibere aliquid censes obstareque posse?
<lucr. de_r. 1.974>	Alterutrum fatearis enim sumasque necessest.
<lucr. de_r. 1.975>	Quorum utrumque tibi effugium praecludit et omne
<lucr. de_r. 1.976>	Cogit ut exempta concedas fine patere.
<lucr. de_r. 1.977>	Nam siue est aliquid quod probeat efficiatque
<lucr. de_r. 1.978>	Quominus quo missum est ueniat finique locet se,
<lucr. de_r. 1.979>	Siue foras fertur, non est a fine profectum.
<lucr. de_r. 1.980>	Hoc pacto sequar atque, oras ubicumque locaris
<lucr. de_r. 1.981>	Extremas, quaeram quid telo denique fiat.
<lucr. de_r. 1.982>	Fiet uti nusquam possit consistere finis
<lucr. de_r. 1.983>	Effugiumque fugae prolatet copia semper.
<lucr. de_r. 1.984>	Postremo ante oculos res rem finire uidetur;
<lucr. de_r. 1.985>	Aer dissaepit collis atque aera montes,
<lucr. de_r. 1.986>	Terra mare et contra mare terras terminat omnis;
<lucr. de_r. 1.987>	Omne quidem uero nil est quod finiat extra.
<lucr. de_r. 1.988>	Praeterea spatium summai totius omne
<lucr. de_r. 1.989>	Vndique si inclusum certis consisteret oris
<lucr. de_r. 1.990>	Finitumque foret, iam copia materiai
<lucr. de_r. 1.991>	Vndique ponderibus solidis confluxet ad imum
<lucr. de_r. 1.992>	Nec res ulla geri sub caeli tegmine posset
<lucr. de_r. 1.993>	Nec foret omnino caelum neque lumina solis,
<lucr. de_r. 1.994>	Quippe ubi materies omnis cumulata iaceret
<lucr. de_r. 1.995>	Ex infinito iam tempore subsidendo.
<lucr. de_r. 1.996>	At nunc nimirum requies data principiorum
<lucr. de_r. 1.997>	Corporibus nullast, quia nil est funditus imum
<lucr. de_r. 1.998>	Quo quasi confluere et sedis ubi ponere possint.
<lucr. de_r. 1.999>	Semper in assiduo motu res quaeque geruntur
<lucr. de_r. 1.1000>	Partibus <e> cunctis infernaque suppeditantur
<lucr. de_r. 1.1001>	Ex infinito cita corpora materiai.
<lucr. de_r. 1.1002>	Est igitur natura loci spatiumque profundi,
<lucr. de_r. 1.1003>	Quod neque clara suo percurrere fulmina cursu
<lucr. de_r. 1.1004>	Perpetuo possint aeui labentia tractu
<lucr. de_r. 1.1005>	Nec prorsum facere ut restet minus ire meando;
<lucr. de_r. 1.1006>	Vsque adeo passim patet ingens copia rebus
<lucr. de_r. 1.1007>	Finibus exemptis in cunctas undique partis.
<lucr. de_r. 1.1008>	Ipsa modum porro sibi rerum summa parare
<lucr. de_r. 1.1009>	Ne possit, natura tenet, quae corpus inani
<lucr. de_r. 1.1010>	Et quod inane autem est finiri corpore cogit,
<lucr. de_r. 1.1011>	Vt sic alternis infinita omnia reddat,
<lucr. de_r. 1.1012>	Aut etiam alterutrum, nisi terminet alterum eorum,
<lucr. de_r. 1.1013>	Simplice natura pateat tamen immoderatum.
<lucr. de_r. 1.1014>	Nec mare nec tellus neque caeli lucida templa
<lucr. de_r. 1.1015>	Nec mortale genus nec diuum corpora sancta
<lucr. de_r. 1.1016>	Exiguum possent horai sistere tempus.
<lucr. de_r. 1.1017>	Nam dispulsa suo de coetu materiai
<lucr. de_r. 1.1018>	Copia ferretur magnum per inane soluta,
<lucr. de_r. 1.1019>	Siue adeo potius numquam concreta creasset
<lucr. de_r. 1.1020>	Vllam rem, quoniam cogi disiecta nequisset.
<lucr. de_r. 1.1021>	Nam certe neque consilio primordia rerum
<lucr. de_r. 1.1022>	Ordine se suo quaeque sagaci mente locarunt
<lucr. de_r. 1.1023>	Nec quos quaeque <darent motus pepigere profecto>
<lucr. de_r. 1.1024>	Sed quia multa modis multis mutata per omne
<lucr. de_r. 1.1025>	Ex infinito uexantur percita plagis,
<lucr. de_r. 1.1026>	Omne genus motus et coetus experiundo
<lucr. de_r. 1.1027>	Tandem deueniunt in talis disposituras,
<lucr. de_r. 1.1028>	Qualibus haec rerum consistit summa creata,
<lucr. de_r. 1.1029>	Et multos etiam magnos seruata per annos
<lucr. de_r. 1.1030>	Vt semel in motus coniectast conuenientis,
<lucr. de_r. 1.1031>	Efficit ut largis auidum mare fluminis undis
<lucr. de_r. 1.1032>	Integrent amnes et solis terra uapore
<lucr. de_r. 1.1033>	Fota nouet fetus summissaque gens animantum
<lucr. de_r. 1.1034>	Floreat et uiuant labentes aetheris ignes;
<lucr. de_r. 1.1035>	Quod nullo facerent pacto, nisi materiai
<lucr. de_r. 1.1036>	Ex infinito suboriri copia posset,
<lucr. de_r. 1.1037>	Vnde amissa solent reparare in tempore quaeque.
<lucr. de_r. 1.1038>	Nam ueluti priuata cibo natura animantum
<lucr. de_r. 1.1039>	Diffluit amittens corpus, sic omnia debent
<lucr. de_r. 1.1040>	Dissolui simul ac defecit suppeditare
<lucr. de_r. 1.1041>	Materies aliqua ratione auersa uiai.
<lucr. de_r. 1.1042>	Nec plagae possunt extrinsecus undique summam
<lucr. de_r. 1.1043>	Conseruare omnem quaecumque est conciliata.
<lucr. de_r. 1.1044>	Cudere enim crebro possunt partemque morari,
<lucr. de_r. 1.1045>	Dum ueniant aliae ac suppleri summa queatur.
<lucr. de_r. 1.1046>	Interdum resilire tamen coguntur et una
<lucr. de_r. 1.1047>	Principiis rerum spatium tempusque fugai
<lucr. de_r. 1.1048>	Largiri, ut possint a coetu libera ferri.
<lucr. de_r. 1.1049>	Quare etiam atque etiam suboriri multa necessest,
<lucr. de_r. 1.1050>	Et tamen ut plagae quoque possint suppetere ipsae,
<lucr. de_r. 1.1051>	Infinita opus est uis undique materiai.
<lucr. de_r. 1.1052>	Illud in his rebus longe fuge credere, Memmi,
<lucr. de_r. 1.1053>	In medium summae quod dicunt omnia niti,
<lucr. de_r. 1.1054>	Atque ideo mundi naturam stare sine ullis
<lucr. de_r. 1.1055>	Ictibus externis neque quoquam posse resolui
<lucr. de_r. 1.1056>	Summa atque ima, quod in medium sint omnia nixa
<lucr. de_r. 1.1057>	(Ipsum si quicquam posse in se sistere credis):
<lucr. de_r. 1.1058>	Et quae pondera sunt sub terris omnia sursum
<lucr. de_r. 1.1059>	Nitier in terraque retro requiescere posta,
<lucr. de_r. 1.1060>	Vt per aquas quae nunc rerum simulacra uidemus.
<lucr. de_r. 1.1061>	Et simili ratione animalia suppa uagari
<lucr. de_r. 1.1062>	Contendunt neque posse e terris in loca caeli
<lucr. de_r. 1.1063>	Reccidere inferiora magis quam corpora nostra
<lucr. de_r. 1.1064>	Sponte sua possint in caeli templa uolare:
<lucr. de_r. 1.1065>	Illi cum uideant solem, nos sidera noctis
<lucr. de_r. 1.1066>	Cernere, et alternis nobiscum tempora caeli
<lucr. de_r. 1.1067>	Diuidere et noctes parilis agitare diebus.
<lucr. de_r. 1.1068>	Sed uanus stolidis haec <error falsa probauit,>
<lucr. de_r. 1.1069>	Amplexi quod habent peru<ersa rem ratione;>
<lucr. de_r. 1.1070>	Nam medium nil esse potest, <quando omnia constant>
<lucr. de_r. 1.1071>	Infinita. neque omnino, si iam <medium sit,>
<lucr. de_r. 1.1072>	Possit ibi quicquam consistere <eam magis ob rem,>
<lucr. de_r. 1.1073>	Quam quauis alia longe ratione <repelli:>
<lucr. de_r. 1.1074>	Omnis enim locus ac spatium, quod in<ane uocamus>
<lucr. de_r. 1.1075>	Per medium, per non medium, concedere <debet>
<lucr. de_r. 1.1076>	Aeque ponderibus, motus quacumque feruntur.
<lucr. de_r. 1.1077>	Nec quisquam locus est, quo corpora cum uenere,
<lucr. de_r. 1.1078>	Ponderis amissa ui possint stare <in> inani;
<lucr. de_r. 1.1079>	Nec quod inane autem est ulli subsistere debet,
<lucr. de_r. 1.1080>	Quin, sua quod natura petit, concedere pergat.
<lucr. de_r. 1.1081>	Haud igitur possunt tali ratione teneri
<lucr. de_r. 1.1082>	Res in concilium medii cuppedine uictae.
<lucr. de_r. 1.1083>	Praeterea quoniam non omnia corpora fingunt
<lucr. de_r. 1.1084>	In medium niti, sed terrarum atque liquoris,
<lucr. de_r. 1.1085>	Vmorem ponti magnasque e montibus undas,
<lucr. de_r. 1.1086>	Et quasi terreno quae corpore contineantur,
<lucr. de_r. 1.1087>	At contra tenuis exponunt aeris auras
<lucr. de_r. 1.1088>	Et calidos simul a medio differrier ignis,
<lucr. de_r. 1.1089>	Atque ideo totum circum tremere aethera signis
<lucr. de_r. 1.1090>	Et solis flammam per caeli caerula pasci,
<lucr. de_r. 1.1091>	Quod calor a medio fugiens se ibi colligat omnis,
<lucr. de_r. 1.1092>	Nec prorsum arboribus summos frondescere ramos
<lucr. de_r. 1.1093>	Posse, nisi a terris paulatim cuique cibatum
<lucr. de_r. 1.1094>	<>
<lucr. de_r. 1.1095>	<>
<lucr. de_r. 1.1096>	<>
<lucr. de_r. 1.1097>	<>
<lucr. de_r. 1.1098>	<>
<lucr. de_r. 1.1099>	<>
<lucr. de_r. 1.1100>	<>
<lucr. de_r. 1.1101>	<>
<lucr. de_r. 1.1102>	Ne uolucri ritu flammarum moenia mundi
<lucr. de_r. 1.1103>	Diffugiant subito magnum per inane soluta
<lucr. de_r. 1.1104>	Et ne cetera consimili ratione sequantur
<lucr. de_r. 1.1105>	Neue ruant caeli tonitralia templa superne
<lucr. de_r. 1.1106>	Terraque se pedibus raptim subducat et omnis
<lucr. de_r. 1.1107>	Inter permixtas rerum caelique ruinas
<lucr. de_r. 1.1108>	Corpora soluentis abeat per inane profundum,
<lucr. de_r. 1.1109>	Temporis ut puncto nil exstet reliquiarum
<lucr. de_r. 1.1110>	Desertum praeter spatium et primordia caeca.
<lucr. de_r. 1.1111>	Nam quacumque prius de parti corpora desse
<lucr. de_r. 1.1112>	Constitues, haec rebus erit pars ianua leti,
<lucr. de_r. 1.1113>	Hac se turba foras dabit omnis materiai.
<lucr. de_r. 1.1114>	Haec sic pernosces parua perductus opella;
<lucr. de_r. 1.1115>	Namque alid ex alio clarescet nec tibi caeca
<lucr. de_r. 1.1116>	Nox iter eripiet quin ultima naturai
<lucr. de_r. 1.1117>	Peruideas: ita res accendent lumina rebus.
<lucr. de_r. 2.1>	Suaue, mari magno turbantibus aequora uentis,
<lucr. de_r. 2.2>	E terra magnum alterius spectare laborem;
<lucr. de_r. 2.3>	Non quia uexari quemquamst iucunda uoluptas,
<lucr. de_r. 2.4>	Sed quibus ipse malis careas quia cernere suaue est.
<lucr. de_r. 2.5>	Suaue etiam belli certamina magna tueri
<lucr. de_r. 2.6>	Per campos instructa tua sine parte pericli.
<lucr. de_r. 2.7>	Sed nil dulcius est, bene quam munita tenere
<lucr. de_r. 2.8>	Edita doctrina sapientum templa serena,
<lucr. de_r. 2.9>	Despicere unde queas alios passimque uidere
<lucr. de_r. 2.10>	Errare atque uiam palantis quaerere uitae,
<lucr. de_r. 2.11>	Certare ingenio, contendere nobilitate,
<lucr. de_r. 2.12>	Noctes atque dies niti praestante labore
<lucr. de_r. 2.13>	Ad summas emergere opes rerumque potiri.
<lucr. de_r. 2.14>	O miseras hominum mentes, o pectora caeca!
<lucr. de_r. 2.15>	Qualibus in tenebris uitae quantisque periclis
<lucr. de_r. 2.16>	Degitur hoc aeui quodcumquest! nonne uidere
<lucr. de_r. 2.17>	Nil aliud sibi naturam latrare, nisi utqui
<lucr. de_r. 2.18>	Corpore seiunctus dolor absit, mente fruatur
<lucr. de_r. 2.19>	Iucundo sensu cura semota metuque?
<lucr. de_r. 2.20>	Ergo corpoream ad naturam pauca uidemus
<lucr. de_r. 2.21>	Esse opus omnino, quae demant cumque dolorem,
<lucr. de_r. 2.22>	Delicias quoque uti multas substernere possint.
<lucr. de_r. 2.23>	Gratius interdum neque natura ipsa requirit,
<lucr. de_r. 2.24>	Si non aurea sunt iuuenum simulacra per aedes
<lucr. de_r. 2.25>	Lampadas igniferas manibus retinentia dextris,
<lucr. de_r. 2.26>	Lumina nocturnis epulis ut suppeditentur,
<lucr. de_r. 2.27>	Nec domus argento fulget auroque renidet
<lucr. de_r. 2.28>	Nec citharae reboant laqueata aurataque templa,
<lucr. de_r. 2.29>	Cum tamen inter se prostrati in gramine molli
<lucr. de_r. 2.30>	Propter aquae riuum sub ramis arboris altae
<lucr. de_r. 2.31>	Non magnis opibus iucunde corpora curant,
<lucr. de_r. 2.32>	Praesertim cum tempestas arridet et anni
<lucr. de_r. 2.33>	Tempora conspergunt uiridantis floribus herbas.
<lucr. de_r. 2.34>	Nec calidae citius decedunt corpore febres,
<lucr. de_r. 2.35>	Textilibus si in picturis ostroque rubenti
<lucr. de_r. 2.36>	Iacteris, quam si in plebeia ueste cubandum est.
<lucr. de_r. 2.37>	Quapropter quoniam nil nostro in corpore gazae
<lucr. de_r. 2.38>	Proficiunt neque nobilitas nec gloria regni,
<lucr. de_r. 2.39>	Quod superest, animo quoque nil prodesse putandum;
<lucr. de_r. 2.40>	Si non forte tuas legiones per loca campi
<lucr. de_r. 2.41>	Feruere cum uideas belli simulacra cientis,
<lucr. de_r. 2.42>	Subsidiis magnis †epicuri† constabilitas,
<lucr. de_r. 2.43>	Ornatas armis †itastuas† pariterque animatas,
<lucr. de_r. 2.43a>	Feruere cum uideas classem lateque uagari,
<lucr. de_r. 2.44>	His tibi tum rebus timefactae religiones
<lucr. de_r. 2.45>	Effugiunt animo pauidae; mortisque timores
<lucr. de_r. 2.46>	Tum uacuum pectus linquunt curaque solutum.
<lucr. de_r. 2.47>	Quod si ridicula haec ludibriaque esse uidemus,
<lucr. de_r. 2.48>	Re ueraque metus hominum curaeque sequaces
<lucr. de_r. 2.49>	Nec metuunt sonitus armorum nec fera tela
<lucr. de_r. 2.50>	Audacterque inter reges rerumque potentis
<lucr. de_r. 2.51>	Versantur neque fulgorem reuerentur ab auro
<lucr. de_r. 2.52>	Nec clarum uestis splendorem purpureai,
<lucr. de_r. 2.53>	Quid dubitas quin omni' sit haec rationi' potestas?
<lucr. de_r. 2.54>	Omnis cum in tenebris praesertim uita laboret.
<lucr. de_r. 2.55>	Nam ueluti pueri trepidant atque omnia caecis
<lucr. de_r. 2.56>	In tenebris metuunt, sic nos in luce timemus
<lucr. de_r. 2.57>	Interdum, nilo quae sunt metuenda magis quam
<lucr. de_r. 2.58>	Quae pueri in tenebris pauitant finguntque futura.
<lucr. de_r. 2.59>	Hunc igitur terrorem animi tenebrasque necessest
<lucr. de_r. 2.60>	Non radii solis neque lucida tela diei
<lucr. de_r. 2.61>	Discutiant, sed naturae species ratioque.
<lucr. de_r. 2.62>	Nunc age, quo motu genitalia materiai
<lucr. de_r. 2.63>	Corpora res uarias gignant genitasque resoluant
<lucr. de_r. 2.64>	Et qua ui facere id cogantur quaeque sit ollis
<lucr. de_r. 2.65>	Reddita mobilitas magnum per inane meandi,
<lucr. de_r. 2.66>	Expediam: tu te dictis praebere memento.
<lucr. de_r. 2.67>	Nam certe non inter se stipata cohaeret
<lucr. de_r. 2.68>	Materies, quoniam minui rem quamque uidemus
<lucr. de_r. 2.69>	Et quasi longinquo fluere omnia cernimus aeuo
<lucr. de_r. 2.70>	Ex oculisque uetustatem subducere nostris,
<lucr. de_r. 2.71>	Cum tamen incolumis uideatur summa manere
<lucr. de_r. 2.72>	Propterea quia, quae decedunt corpora cuique,
<lucr. de_r. 2.73>	Vnde abeunt minuunt, quo uenere augmine donant,
<lucr. de_r. 2.74>	Illa senescere at haec contra florescere cogunt,
<lucr. de_r. 2.75>	Nec remorantur ibi. sic rerum summa nouatur
<lucr. de_r. 2.76>	Semper, et inter se mortales mutua uiuunt.
<lucr. de_r. 2.77>	Augescunt aliae gentes, aliae minuuntur,
<lucr. de_r. 2.78>	Inque breui spatio mutantur saecla animantum
<lucr. de_r. 2.79>	Et quasi cursores uitai lampada tradunt.
<lucr. de_r. 2.80>	Si cessare putas rerum primordia posse
<lucr. de_r. 2.81>	Cessandoque nouos rerum progignere motus,
<lucr. de_r. 2.82>	Auius a uera longe ratione uagaris.
<lucr. de_r. 2.83>	Nam quoniam per inane uagantur, cuncta necessest
<lucr. de_r. 2.84>	Aut grauitate sua ferri primordia rerum
<lucr. de_r. 2.85>	Aut ictu forte alterius. nam <cum> cita saepe
<lucr. de_r. 2.86>	Obuia conflixere, fit ut diuersa repente
<lucr. de_r. 2.87>	Dissiliant; neque enim mirum, durissima quae sint
<lucr. de_r. 2.88>	Ponderibus solidis neque quicquam a tergo ibus obstet.
<lucr. de_r. 2.89>	Et quo iactari magis omnia materiai
<lucr. de_r. 2.90>	Corpora peruideas, reminiscere totius imum
<lucr. de_r. 2.91>	Nil esse in summa, neque habere ubi corpora prima
<lucr. de_r. 2.92>	Consistant, quoniam spatium sine fine modoquest
<lucr. de_r. 2.93>	Immensumque patere in cunctas undique partis
<lucr. de_r. 2.94>	Pluribus ostendi et certa ratione probatumst.
<lucr. de_r. 2.95>	Quod quoniam constat, nimirum nulla quies est
<lucr. de_r. 2.96>	Reddita corporibus primis per inane profundum,
<lucr. de_r. 2.97>	Sed magis assiduo uarioque exercita motu
<lucr. de_r. 2.98>	Partim interuallis magnis confulta resultant,
<lucr. de_r. 2.99>	Pars etiam breuibus spatiis uexantur ab ictu.
<lucr. de_r. 2.100>	Et quaecumque magis condenso conciliatu
<lucr. de_r. 2.101>	Exiguis interuallis conuecta resultant,
<lucr. de_r. 2.102>	Indupedita suis perplexis ipsa figuris,
<lucr. de_r. 2.103>	Haec ualidas saxi radices et fera ferri
<lucr. de_r. 2.104>	Corpora constituunt et cetera <de> genere horum.
<lucr. de_r. 2.105>	Cetera, quae porro magnum per inane uagantur,
<lucr. de_r. 2.106>	Paucula dissiliunt longe longeque recursant
<lucr. de_r. 2.107>	In magnis interuallis; haec aera rarum
<lucr. de_r. 2.108>	Sufficiunt nobis et splendida lumina solis.
<lucr. de_r. 2.109>	Multaque praeterea magnum per inane uagantur,
<lucr. de_r. 2.110>	Conciliis rerum quae sunt reiecta nec usquam
<lucr. de_r. 2.111>	Consociare etiam motus potuere recepta.
<lucr. de_r. 2.112>	Cuius, uti memoro, rei simulacrum et imago
<lucr. de_r. 2.113>	Ante oculos semper nobis uersatur et instat.
<lucr. de_r. 2.114>	Contemplator enim, cum solis lumina cumque
<lucr. de_r. 2.115>	Inserti fundunt radii per opaca domorum:
<lucr. de_r. 2.116>	Multa minuta modis multis per inane uidebis
<lucr. de_r. 2.117>	Corpora misceri radiorum lumine in ipso
<lucr. de_r. 2.118>	Et uelut aeterno certamine proelia pugnas
<lucr. de_r. 2.119>	Edere turmatim certantia nec dare pausam,
<lucr. de_r. 2.120>	Conciliis et discidiis exercita crebris;
<lucr. de_r. 2.121>	Conicere ut possis ex hoc, primordia rerum
<lucr. de_r. 2.122>	Quale sit in magno iactari semper inani.
<lucr. de_r. 2.123>	Dumtaxat rerum magnarum parua potest res
<lucr. de_r. 2.124>	Exemplare dare et uestigia notitiai.
<lucr. de_r. 2.125>	Hoc etiam magis haec animum te aduertere par est
<lucr. de_r. 2.126>	Corpora quae in solis radiis turbare uidentur,
<lucr. de_r. 2.127>	Quod tales turbae motus quoque materiai
<lucr. de_r. 2.128>	Significant clandestinos caecosque subesse.
<lucr. de_r. 2.129>	Multa uidebis enim plagis ibi percita caecis
<lucr. de_r. 2.130>	Commutare uiam retroque repulsa reuerti
<lucr. de_r. 2.131>	Nunc huc nunc illuc in cunctas undique partis.
<lucr. de_r. 2.132>	Scilicet hic a principiis est omnibus error.
<lucr. de_r. 2.133>	Prima mouentur enim per se primordia rerum;
<lucr. de_r. 2.134>	Inde ea quae paruo sunt corpora conciliatu
<lucr. de_r. 2.135>	Et quasi proxima sunt ad uiris principiorum,
<lucr. de_r. 2.136>	Ictibus illorum caecis impulsa cientur,
<lucr. de_r. 2.137>	Ipsaque proporro paulo maiora lacessunt.
<lucr. de_r. 2.138>	Sic a principiis ascendit motus et exit
<lucr. de_r. 2.139>	Paulatim nostros ad sensus, ut moueantur
<lucr. de_r. 2.140>	Illa quoque, in solis quae lumine cernere quimus
<lucr. de_r. 2.141>	Nec quibus id faciant plagis apparet aperte.
<lucr. de_r. 2.142>	Nunc quae mobilitas sit reddita materiai
<lucr. de_r. 2.143>	Corporibus, paucis licet hinc cognoscere, Memmi.
<lucr. de_r. 2.144>	Primum aurora nouo cum spargit lumine terras
<lucr. de_r. 2.145>	Et uariae uolucres nemora auia peruolitantes
<lucr. de_r. 2.146>	Aera per tenerum liquidis loca uocibus opplent,
<lucr. de_r. 2.147>	Quam subito soleat sol ortus tempore tali
<lucr. de_r. 2.148>	Conuestire sua perfundens omnia luce,
<lucr. de_r. 2.149>	Omnibus in promptu manifestumque esse uidemus.
<lucr. de_r. 2.150>	At uapor is quem sol mittit lumenque serenum
<lucr. de_r. 2.151>	Non per inane meat uacuum; quo tardius ire
<lucr. de_r. 2.152>	Cogitur, aerias quasi dum diuerberat undas.
<lucr. de_r. 2.153>	Nec singillatim corpuscula quaeque uaporis
<lucr. de_r. 2.154>	Sed complexa meant inter se conque globata;
<lucr. de_r. 2.155>	Quapropter simul inter se retrahuntur et extra
<lucr. de_r. 2.156>	Officiuntur, uti cogantur tardius ire.
<lucr. de_r. 2.157>	At quae sunt solida primordia simplicitate,
<lucr. de_r. 2.158>	Cum per inane meant uacuum nec res remoratur
<lucr. de_r. 2.159>	Vlla foris atque ipsa suis e partibus una
<lucr. de_r. 2.160>	Vnum in quem coepere locum conixa feruntur,
<lucr. de_r. 2.161>	Debent nimirum praecellere mobilitate
<lucr. de_r. 2.162>	Et multo citius ferri quam lumina solis
<lucr. de_r. 2.163>	Multiplexque loci spatium transcurrere eodem
<lucr. de_r. 2.164>	Tempore quo solis peruulgant fulgura caelum.
<lucr. de_r. 2.165>	Nec persectari primordia singula quaeque,
<lucr. de_r. 2.166>	Vt uideant qua quidque geratur cum ratione.
<lucr. de_r. 2.167>	At quidam contra haec, ignari materiai,
<lucr. de_r. 2.168>	Naturam non posse deum sine numine credunt
<lucr. de_r. 2.169>	Tanto opere humanis rationibus admoderate
<lucr. de_r. 2.170>	Tempora mutare annorum frugesque creare,
<lucr. de_r. 2.171>	Et iam cetera, mortalis quae suadet adire
<lucr. de_r. 2.172>	Ipsaque deducit dux uitae dia uoluptas
<lucr. de_r. 2.173>	Et res per Veneris blanditur saecla propagent,
<lucr. de_r. 2.174>	Ne genus occidat humanum. quorum omnia causa
<lucr. de_r. 2.175>	Constituisse deos cum fingunt, omnibu' rebus
<lucr. de_r. 2.176>	Magno opere a uera lapsi ratione uidentur.
<lucr. de_r. 2.177>	Nam quamuis rerum ignorem primordia quae sint,
<lucr. de_r. 2.178>	Hoc tamen ex ipsis caeli rationibus ausim
<lucr. de_r. 2.179>	Confirmare aliisque ex rebus reddere multis,
<lucr. de_r. 2.180>	Nequaquam nobis diuinitus esse creatam
<lucr. de_r. 2.181>	Naturam mundi: tanta stat praedita culpa.
<lucr. de_r. 2.182>	Quae tibi posterius, Memmi, faciemus aperta.
<lucr. de_r. 2.183>	Nunc id quod superest de motibus expediemus.
<lucr. de_r. 2.184>	Nunc locus est, ut opinor, in his illud quoque rebus
<lucr. de_r. 2.185>	Confirmare tibi, nullam rem posse sua ui
<lucr. de_r. 2.186>	Corpoream sursum ferri sursumque meare;
<lucr. de_r. 2.187>	Ne tibi dent in eo flammarum corpora fraudem.
<lucr. de_r. 2.188>	Sursus enim uersus gignuntur et augmina sumunt
<lucr. de_r. 2.189>	Et sursum nitidae fruges arbustaque crescunt,
<lucr. de_r. 2.190>	Pondera, quantum in se est, cum deorsum cuncta ferantur.
<lucr. de_r. 2.191>	Nec cum subsiliunt ignes ad tecta domorum
<lucr. de_r. 2.192>	Et celeri flamma degustant tigna trabesque,
<lucr. de_r. 2.193>	Sponte sua facere id sine ui subiecta putandum est.
<lucr. de_r. 2.194>	Quod genus e nostro cum missus corpore sanguis
<lucr. de_r. 2.195>	Emicat exsultans alte spargitque cruorem.
<lucr. de_r. 2.196>	Nonne uides etiam quanta ui tigna trabesque
<lucr. de_r. 2.197>	Respuat umor aquae? nam quo magis ursimus alte
<lucr. de_r. 2.198>	Derecta et magna ui multi pressimus aegre,
<lucr. de_r. 2.199>	Tam cupide sursum reuomit magis atque remittit,
<lucr. de_r. 2.200>	Plus ut parte foras emergant exsiliantque.
<lucr. de_r. 2.201>	Nec tamen haec, quantum est in se, dubitamus, opinor,
<lucr. de_r. 2.202>	Quin uacuum per inane deorsum cuncta ferantur.
<lucr. de_r. 2.203>	Sic igitur debent flammae quoque posse per auras
<lucr. de_r. 2.204>	Aeris expressae sursum succedere, quamquam
<lucr. de_r. 2.205>	Pondera, quantum in sest, deorsum deducere pugnent.
<lucr. de_r. 2.206>	Nocturnasque faces caeli sublime uolantis
<lucr. de_r. 2.207>	Nonne uides longos flammarum ducere tractus
<lucr. de_r. 2.208>	In quascumque dedit partis natura meatum?
<lucr. de_r. 2.209>	Non cadere in terram stellas et sidera cernis?
<lucr. de_r. 2.210>	Sol etiam <caeli> de uertice dissipat omnis
<lucr. de_r. 2.211>	Ardorem in partis et lumine conserit arua;
<lucr. de_r. 2.212>	In terras igitur quoque solis uergitur ardor.
<lucr. de_r. 2.213>	Transuersosque uolare per imbris fulmina cernis;
<lucr. de_r. 2.214>	Nunc hinc nunc illinc abrupti nubibus ignes
<lucr. de_r. 2.215>	Concursant: cadit in terras uis flammea uulgo.
<lucr. de_r. 2.216>	Illud in his quoque te rebus cognoscere auemus,
<lucr. de_r. 2.217>	Corpora cum deorsum rectum per inane feruntur
<lucr. de_r. 2.218>	Ponderibus propriis, incerto tempore ferme
<lucr. de_r. 2.219>	Incertisque locis spatio depellere paulum,
<lucr. de_r. 2.220>	Tantum quod momen mutatum dicere possis.
<lucr. de_r. 2.221>	Quod nisi declinare solerent, omnia deorsum,
<lucr. de_r. 2.222>	Imbris uti guttae, caderent per inane profundum,
<lucr. de_r. 2.223>	Nec foret offensus natus nec plaga creata
<lucr. de_r. 2.224>	Principiis: ita nil umquam natura creasset.
<lucr. de_r. 2.225>	Quod si forte aliquis credit grauiora potesse
<lucr. de_r. 2.226>	Corpora, quo citius rectum per inane feruntur,
<lucr. de_r. 2.227>	Incidere ex supero leuioribus atque ita plagas
<lucr. de_r. 2.228>	Gignere quae possint genitalis reddere motus,
<lucr. de_r. 2.229>	Auius a uera longe ratione recedit.
<lucr. de_r. 2.230>	Nam per aquas quaecumque cadunt atque aera rarum,
<lucr. de_r. 2.231>	Haec pro ponderibus casus celerare necessest
<lucr. de_r. 2.232>	Propterea quia corpus aquae naturaque tenuis
<lucr. de_r. 2.233>	Aeris haud possunt aeque rem quamque morari,
<lucr. de_r. 2.234>	Sed citius cedunt grauioribus exsuperata.
<lucr. de_r. 2.235>	At contra nulli de nulla parte neque ullo
<lucr. de_r. 2.236>	Tempore inane potest uacuum subsistere rei,
<lucr. de_r. 2.237>	Quin, sua quod natura petit, concedere pergat;
<lucr. de_r. 2.238>	Omnia quapropter debent per inane quietum
<lucr. de_r. 2.239>	Aeque ponderibus non aequis concita ferri.
<lucr. de_r. 2.240>	Haud igitur poterunt leuioribus incidere umquam
<lucr. de_r. 2.241>	Ex supero grauiora neque ictus gignere per se
<lucr. de_r. 2.242>	Qui uarient motus per quos natura gerat res.
<lucr. de_r. 2.243>	Quare etiam atque etiam paulum inclinare necessest
<lucr. de_r. 2.244>	Corpora; nec plus quam minimum, ne fingere motus
<lucr. de_r. 2.245>	Obliquos uideamur et id res uera refutet.
<lucr. de_r. 2.246>	Namque hoc in promptu manifestumque esse uidemus,
<lucr. de_r. 2.247>	Pondera, quantum in sest, non posse obliqua meare,
<lucr. de_r. 2.248>	Ex supero cum praecipitant, quod cernere possis.
<lucr. de_r. 2.249>	Sed nil omnino <recta> regione uiai
<lucr. de_r. 2.250>	Declinare quis est qui †possit cernere sese†?
<lucr. de_r. 2.251>	Denique si semper motus conectitur omnis
<lucr. de_r. 2.252>	Et uetere exoritur <semper> nouus ordine certo
<lucr. de_r. 2.253>	Nec declinando faciunt primordia motus
<lucr. de_r. 2.254>	Principium quoddam quod fati foedera rumpat,
<lucr. de_r. 2.255>	Ex infinito ne causam causa sequatur,
<lucr. de_r. 2.256>	Libera per terras unde haec animantibus exstat,
<lucr. de_r. 2.257>	Vnde est haec, inquam, fatis auulsa uoluntas
<lucr. de_r. 2.258>	Per quam progredimur quo ducit quemque uoluptas,
<lucr. de_r. 2.259>	Declinamus item motus nec tempore certo
<lucr. de_r. 2.260>	Nec regione loci certa, sed ubi ipsa tulit mens?
<lucr. de_r. 2.261>	Nam dubio procul his rebus sua cuique uoluntas
<lucr. de_r. 2.262>	Principium dat et hinc motus per membra rigantur.
<lucr. de_r. 2.263>	Nonne uides etiam patefactis tempore puncto
<lucr. de_r. 2.264>	Carceribus non posse tamen prorumpere equorum
<lucr. de_r. 2.265>	Vim cupidam tam de subito quam mens auet ipsa?
<lucr. de_r. 2.266>	Omnis enim totum per corpus materiai
<lucr. de_r. 2.267>	Copia conciri debet, concita per artus
<lucr. de_r. 2.268>	Omnis ut studium mentis conixa sequatur;
<lucr. de_r. 2.269>	Vt uideas initum motus a corde creari
<lucr. de_r. 2.270>	Ex animique uoluntate id procedere primum,
<lucr. de_r. 2.271>	Inde dari porro per totum corpus et artus.
<lucr. de_r. 2.272>	Nec similest ut cum impulsi procedimus ictu
<lucr. de_r. 2.273>	Viribus alterius magnis magnoque coactu.
<lucr. de_r. 2.274>	Nam tum materiem totius corporis omnem
<lucr. de_r. 2.275>	Perspicuumst nobis inuitis ire rapique,
<lucr. de_r. 2.276>	Donec eam refrenauit per membra uoluntas.
<lucr. de_r. 2.277>	Iamne uides igitur, quamquam uis extera multos
<lucr. de_r. 2.278>	Pellat et inuitos cogat procedere saepe
<lucr. de_r. 2.279>	Praecipitesque rapi, tamen esse in pectore nostro
<lucr. de_r. 2.280>	Quiddam quod contra pugnare obstareque possit?
<lucr. de_r. 2.281>	Cuius ad arbitrium quoque copia materiai
<lucr. de_r. 2.282>	Cogitur interdum flecti per membra per artus
<lucr. de_r. 2.283>	Et proiecta refrenatur retroque residit.
<lucr. de_r. 2.284>	Quare in seminibus quoque idem fateare necessest,
<lucr. de_r. 2.285>	Esse aliam praeter plagas et pondera causam
<lucr. de_r. 2.286>	Motibus, unde haec est nobis innata potestas,
<lucr. de_r. 2.287>	De nilo quoniam fieri nil posse uidemus.
<lucr. de_r. 2.288>	Pondus enim prohibet ne plagis omnia fiant
<lucr. de_r. 2.289>	Externa quasi ui. sed ne mens ipsa necessum
<lucr. de_r. 2.290>	Intestinum habeat cunctis in rebus agendis
<lucr. de_r. 2.291>	Et deuicta quasi cogatur ferre patique,
<lucr. de_r. 2.292>	Id facit exiguum clinamen principiorum
<lucr. de_r. 2.293>	Nec regione loci certa nec tempore certo.
<lucr. de_r. 2.294>	Nec stipata magis fuit umquam materiai
<lucr. de_r. 2.295>	Copia nec porro maioribus interuallis.
<lucr. de_r. 2.296>	Nam neque adaugescit quicquam neque deperit inde.
<lucr. de_r. 2.297>	Quapropter quo nunc in motu principiorum
<lucr. de_r. 2.298>	Corpora sunt, in eodem ante acta aetate fuere
<lucr. de_r. 2.299>	Et posthac semper simili ratione ferentur,
<lucr. de_r. 2.300>	Et quae consuerint gigni gignentur eadem
<lucr. de_r. 2.301>	Condicione et erunt et crescent uique ualebunt,
<lucr. de_r. 2.302>	Quantum cuique datum est per foedera naturai.
<lucr. de_r. 2.303>	Nec rerum summam commutare ulla potest uis;
<lucr. de_r. 2.304>	Nam neque, quo possit genus ullum materiai
<lucr. de_r. 2.305>	Effugere ex omni, quicquam est <extra>, neque in omne
<lucr. de_r. 2.306>	Vnde coorta queat noua uis irrumpere et omnem
<lucr. de_r. 2.307>	Naturam rerum mutare et uertere motus.
<lucr. de_r. 2.308>	Illud in his rebus non est mirabile, quare,
<lucr. de_r. 2.309>	Omnia cum rerum primordia sint in motu,
<lucr. de_r. 2.310>	Summa tamen summa uideatur stare quiete,
<lucr. de_r. 2.311>	Praeterquam siquid proprio dat corpore motus.
<lucr. de_r. 2.312>	Omnis enim longe nostris ab sensibus infra
<lucr. de_r. 2.313>	Primorum natura iacet; quapropter, ubi ipsa
<lucr. de_r. 2.314>	Cernere iam nequeas, motus quoque surpere debent;
<lucr. de_r. 2.315>	Praesertim cum, quae possimus cernere, celent
<lucr. de_r. 2.316>	Saepe tamen motus spatio diducta locorum.
<lucr. de_r. 2.317>	Nam saepe in colli tondentes pabula laeta
<lucr. de_r. 2.318>	Lanigerae reptant pecudes quo quamque uocantes
<lucr. de_r. 2.319>	Inuitant herbae gemmantes rore recenti,
<lucr. de_r. 2.320>	Et satiati agni ludunt blandeque coruscant;
<lucr. de_r. 2.321>	Omnia quae nobis longe confusa uidentur
<lucr. de_r. 2.322>	Et uelut in uiridi candor consistere colli.
<lucr. de_r. 2.323>	Praeterea magnae legiones cum loca cursu
<lucr. de_r. 2.324>	Camporum complent belli simulacra cientes,
<lucr. de_r. 2.325>	Fulgor ibi ad caelum se tollit totaque circum
<lucr. de_r. 2.326>	Aere renidescit tellus subterque uirum ui
<lucr. de_r. 2.327>	Excitur pedibus sonitus clamoreque montes
<lucr. de_r. 2.328>	Icti reiectant uoces ad sidera mundi
<lucr. de_r. 2.329>	Et circumuolitant equites mediosque repente
<lucr. de_r. 2.330>	Transmittunt ualido quatientes impete campos.
<lucr. de_r. 2.331>	Et tamen est quidam locus altis montibus unde
<lucr. de_r. 2.332>	Stare uidentur et in campis consistere fulgor.
<lucr. de_r. 2.333>	Nunc age iam deinceps cunctarum exordia rerum
<lucr. de_r. 2.334>	Qualia sint et quam longe distantia formis
<lucr. de_r. 2.335>	Percipe, multigenis quam sint uariata figuris;
<lucr. de_r. 2.336>	Non quo multa parum simili sint praedita forma,
<lucr. de_r. 2.337>	Sed quia non uulgo paria omnibus omnia constant.
<lucr. de_r. 2.338>	Nec mirum; nam cum sit eorum copia tanta
<lucr. de_r. 2.339>	Vt neque finis, uti docui, neque summa sit ulla,
<lucr. de_r. 2.340>	Debent nimirum non omnibus omnia prorsum
<lucr. de_r. 2.341>	Esse pari filo similique affecta figura.
<lucr. de_r. 2.342>	Praeterea genus humanum mutaeque natantes
<lucr. de_r. 2.343>	Squamigerum pecudes et laeta armenta feraeque
<lucr. de_r. 2.344>	Et uariae uolucres, laetantia quae loca aquarum
<lucr. de_r. 2.345>	Concelebrant circum ripas fontisque lacusque,
<lucr. de_r. 2.346>	Et quae peruulgant nemora auia peruolitantes;
<lucr. de_r. 2.347>	Quorum unum quiduis generatim sumere perge,
<lucr. de_r. 2.348>	Inuenies tamen inter se differre figuris.
<lucr. de_r. 2.349>	Nec ratione alia proles cognoscere matrem
<lucr. de_r. 2.350>	Nec mater posset prolem; quod posse uidemus
<lucr. de_r. 2.351>	Nec minus atque homines inter se nota cluere.
<lucr. de_r. 2.352>	Nam saepe ante deum uitulus delubra decora
<lucr. de_r. 2.353>	Turicremas propter mactatus concidit aras
<lucr. de_r. 2.354>	Sanguinis exspirans calidum de pectore flumen.
<lucr. de_r. 2.355>	At mater uiridis saltus orbata peragrans
<lucr. de_r. 2.356>	Quaerit humi pedibus uestigia pressa bisulcis,
<lucr. de_r. 2.357>	Omnia conuisens oculis loca si queat usquam
<lucr. de_r. 2.358>	Conspicere amissum fetum, completque querelis
<lucr. de_r. 2.359>	Frondiferum nemus adsistens et crebra reuisit
<lucr. de_r. 2.360>	Ad stabulum desiderio perfixa iuuenci,
<lucr. de_r. 2.361>	Nec tenerae salices atque herbae rore uigentes
<lucr. de_r. 2.362>	Fluminaque illa queunt summis labentia ripis
<lucr. de_r. 2.363>	Oblectare animum subitamque auertere curam,
<lucr. de_r. 2.364>	Nec uitulorum aliae species per pabula laeta
<lucr. de_r. 2.365>	Deriuare queunt animum curaque leuare:
<lucr. de_r. 2.366>	Vsque adeo quiddam proprium notumque requirit.
<lucr. de_r. 2.367>	Praeterea teneri tremulis cum uocibus haedi
<lucr. de_r. 2.368>	Cornigeras norunt matres agnique petulci
<lucr. de_r. 2.369>	Balantum pecudes: ita, quod natura reposcit,
<lucr. de_r. 2.370>	Ad sua quisque fere decurrunt ubera lactis.
<lucr. de_r. 2.371>	Postremo quoduis frumentum non tamen omne
<lucr. de_r. 2.372>	Quique suo genere inter se simile esse uidebis,
<lucr. de_r. 2.373>	Quin intercurrat quaedam distantia formis.
<lucr. de_r. 2.374>	Concharumque genus parili ratione uidemus
<lucr. de_r. 2.375>	Pingere telluris gremium, qua mollibus undis
<lucr. de_r. 2.376>	Litoris incurui bibulam pauit aequor harenam.
<lucr. de_r. 2.377>	Quare etiam atque etiam simili ratione necessest,
<lucr. de_r. 2.378>	Natura quoniam constant neque facta manu sunt
<lucr. de_r. 2.379>	Vnius ad certam formam primordia rerum,
<lucr. de_r. 2.380>	Dissimili inter se quaedam uolitare figura.
<lucr. de_r. 2.381>	Perfacile est animi ratione exsoluere nobis
<lucr. de_r. 2.382>	Quare fulmineus multo penetralior ignis
<lucr. de_r. 2.383>	Quam noster fuat e taedis terrestribus ortus.
<lucr. de_r. 2.384>	Dicere enim possis caelestem fulminis ignem
<lucr. de_r. 2.385>	Subtilem magis e paruis constare figuris
<lucr. de_r. 2.386>	Atque ideo transire foramina quae nequit ignis
<lucr. de_r. 2.387>	Noster hic e lignis ortus taedaque creatus.
<lucr. de_r. 2.388>	Praeterea lumen per cornum transit, at imber
<lucr. de_r. 2.389>	Respuitur. quare? nisi luminis illa minora
<lucr. de_r. 2.390>	Corpora sunt quam de quibus est liquor almus aquarum.
<lucr. de_r. 2.391>	Et quamuis subito per colum uina uidemus
<lucr. de_r. 2.392>	Perfluere; at contra tardum cunctatur oliuum,
<lucr. de_r. 2.393>	Aut quia nimirum maioribus est elementis
<lucr. de_r. 2.394>	Aut magis hamatis inter se perque plicatis,
<lucr. de_r. 2.395>	Atque ideo fit uti non tam diducta repente
<lucr. de_r. 2.396>	Inter se possint primordia singula quaeque
<lucr. de_r. 2.397>	Singula per cuiusque foramina permanare.
<lucr. de_r. 2.398>	Huc accedit uti mellis lactisque liquores
<lucr. de_r. 2.399>	Iucundo sensu linguae tractentur in ore;
<lucr. de_r. 2.400>	At contra taetra absinthi natura ferique
<lucr. de_r. 2.401>	Centauri foedo pertorquent ora sapore;
<lucr. de_r. 2.402>	Vt facile agnoscas e leuibus atque rotundis
<lucr. de_r. 2.403>	Esse ea quae sensus iucunde tangere possunt,
<lucr. de_r. 2.404>	At contra quae amara atque aspera cumque uidentur,
<lucr. de_r. 2.405>	Haec magis hamatis inter se nexa teneri
<lucr. de_r. 2.406>	Proptereaque solere uias rescindere nostris
<lucr. de_r. 2.407>	Sensibus introituque suo perrumpere corpus.
<lucr. de_r. 2.408>	Omnia postremo bona sensibus et mala tactu
<lucr. de_r. 2.409>	Dissimili inter se pugnant perfecta figura;
<lucr. de_r. 2.410>	Ne tu forte putes serrae stridentis acerbum
<lucr. de_r. 2.411>	Horrorem constare elementis leuibus aeque
<lucr. de_r. 2.412>	Ac musaea mele, per chordas organici quae
<lucr. de_r. 2.413>	Mobilibus digitis expergefacta figurant;
<lucr. de_r. 2.414>	Neu simili penetrare putes primordia forma
<lucr. de_r. 2.415>	In naris hominum, cum taetra cadauera torrent,
<lucr. de_r. 2.416>	Et cum scena croco Cilici perfusa recens est
<lucr. de_r. 2.417>	Araque Panchaeos exhalat propter odores;
<lucr. de_r. 2.418>	Neue bonos rerum simili constare colores
<lucr. de_r. 2.419>	Semine constituas, oculos qui pascere possunt,
<lucr. de_r. 2.420>	Et qui compungunt aciem lacrimareque cogunt
<lucr. de_r. 2.421>	Aut foeda specie diri turpesque uidentur.
<lucr. de_r. 2.422>	Omnis enim, sensus quae mulcet cumque, <figura>
<lucr. de_r. 2.423>	Haud sine principiali aliquo leuore creatast;
<lucr. de_r. 2.424>	At contra quaecumque molesta atque aspera constat,
<lucr. de_r. 2.425>	Non aliquo sine materiae squalore repertast.
<lucr. de_r. 2.426>	Sunt etiam quae iam nec leuia iure putantur
<lucr. de_r. 2.427>	Esse neque omnino flexis mucronibus unca,
<lucr. de_r. 2.428>	Sed magis angellis paulum prostantibus <utqui>
<lucr. de_r. 2.429>	Titillare magis sensus quam laedere possint;
<lucr. de_r. 2.430>	Faecula iam quo de genere est inulaeque sapores.
<lucr. de_r. 2.431>	Denique iam calidos ignis gelidamque pruinam
<lucr. de_r. 2.432>	Dissimili dentata modo compungere sensus
<lucr. de_r. 2.433>	Corporis, indicio nobis est tactus uterque.
<lucr. de_r. 2.434>	Tactus enim, tactus, pro diuum numina sancta,
<lucr. de_r. 2.435>	Corporis est sensus, uel cum res extera sese
<lucr. de_r. 2.436>	Insinuat, uel cum laedit quae in corpore natast
<lucr. de_r. 2.437>	Aut iuuat egrediens genitalis per Veneris res,
<lucr. de_r. 2.438>	Aut ex offensu cum turbant corpore in ipso
<lucr. de_r. 2.439>	Semina confundunt<que> inter se concita sensum;
<lucr. de_r. 2.440>	Vt si forte manu quamuis iam corporis ipse
<lucr. de_r. 2.441>	Tute tibi partem ferias atque experiare.
<lucr. de_r. 2.442>	Quapropter longe formas distare necessest
<lucr. de_r. 2.443>	Principiis, uarios quae possint edere sensus.
<lucr. de_r. 2.444>	Denique quae nobis durata ac spissa uidentur,
<lucr. de_r. 2.445>	Haec magis hamatis inter sese esse necessest
<lucr. de_r. 2.446>	Et quasi ramosis alte compacta teneri.
<lucr. de_r. 2.447>	In quo iam genere in primis adamantina saxa
<lucr. de_r. 2.448>	Prima acie constant ictus contemnere sueta
<lucr. de_r. 2.449>	Et ualidi silices ac duri robora ferri
<lucr. de_r. 2.450>	Aeraque quae claustris restantia uociferantur.
<lucr. de_r. 2.451>	Illa quidem debent e leuibus atque rotundis
<lucr. de_r. 2.452>	Esse magis, fluuido quae corpore liquida constant;
<lucr. de_r. 2.453>	Namque papaueris haustus itemst facilis quasi aquarum;
<lucr. de_r. 2.454>	Nec retinentur enim inter se glomeramina quaeque
<lucr. de_r. 2.455>	Et perculsus item procliue uolubilis exstat.
<lucr. de_r. 2.456>	Omnia postremo quae puncto tempore cernis
<lucr. de_r. 2.457>	Diffugere, ut fumum nebulas flammasque, necessest,
<lucr. de_r. 2.458>	Si minus omnia sunt e leuibus atque rotundis,
<lucr. de_r. 2.459>	At non esse tamen perplexis indupedita,
<lucr. de_r. 2.460>	Pungere uti possint corpus penetrareque saxa
<lucr. de_r. 2.461>	Nec tamen haerere inter se; quodcumque uidemus
<lucr. de_r. 2.462>	Sensibus esse datum, facile ut cognoscere possis
<lucr. de_r. 2.463>	Non e perplexis sed acutis esse elementis.
<lucr. de_r. 2.464>	Sed quod amara uides eadem quae fluuida constant,
<lucr. de_r. 2.465>	Sudor uti maris est, minime mirabile habeto.
<lucr. de_r. 2.466>	Nam quod fluuidus est, e leuibus atque rotundis
<lucr. de_r. 2.467>	Est, et squalida multa creant admixta dolores
<lucr. de_r. 2.468>	Corpora; nec tamen haec retineri hamata necessumst;
<lucr. de_r. 2.469>	Scilicet esse globosa tamen, cum squalida constent,
<lucr. de_r. 2.470>	Prouolui simul ut possint et laedere sensus.
<lucr. de_r. 2.471>	Et quo mixta putes magis aspera leuibus esse
<lucr. de_r. 2.472>	Principiis, unde est Neptuni corpus acerbum,
<lucr. de_r. 2.473>	Est ratio secernendi, sorsumque uidendi
<lucr. de_r. 2.474>	Vmor dulcis, ubi per terras crebrius idem
<lucr. de_r. 2.475>	Percolatur, ut in foueam fluat ac mansuescat;
<lucr. de_r. 2.476>	Linquit enim supera taetri primordia uiri,
<lucr. de_r. 2.477>	Aspera cum magis in terris haerescere possint.
<lucr. de_r. 2.478>	Quod quoniam docui, pergam conectere rem quae
<lucr. de_r. 2.479>	Ex hoc apta fidem ducat, primordia rerum
<lucr. de_r. 2.480>	Finita uariare figurarum ratione.
<lucr. de_r. 2.481>	Quod si non ita sit, rursum iam semina quaedam
<lucr. de_r. 2.482>	Esse infinito debebunt corporis auctu.
<lucr. de_r. 2.483>	Namque in eadem una cuiusuis iam breuitate
<lucr. de_r. 2.484>	Corporis inter se multum uariare figurae
<lucr. de_r. 2.485>	Non possunt: fac enim minimis e partibus esse
<lucr. de_r. 2.486>	Corpora prima tribus, uel paulo pluribus auge;
<lucr. de_r. 2.487>	Nempe ubi eas partis unius corporis omnis,
<lucr. de_r. 2.488>	Summa atque ima locans, transmutans dextera laeuis,
<lucr. de_r. 2.489>	Omnimodis expertus eris, quam quisque det ordo
<lucr. de_r. 2.490>	Formai speciem totius corporis eius,
<lucr. de_r. 2.491>	Quod superest, si forte uoles uariare figuras,
<lucr. de_r. 2.492>	Addendum partis alias erit; inde sequetur,
<lucr. de_r. 2.493>	Assimili ratione alias ut postulet ordo,
<lucr. de_r. 2.494>	Si tu forte uoles etiam uariare figuras:
<lucr. de_r. 2.495>	Ergo formarum nouitatem corporis augmen
<lucr. de_r. 2.496>	Subsequitur. quare non est ut credere possis
<lucr. de_r. 2.497>	Esse infinitis distantia semina formis,
<lucr. de_r. 2.498>	Ne quaedam cogas immani maximitate
<lucr. de_r. 2.499>	Esse, supra quod iam docui non posse probari.
<lucr. de_r. 2.500>	Iam tibi barbaricae uestes Meliboeaque fulgens
<lucr. de_r. 2.501>	Purpura Thessalico concharum tacta colore,
<lucr. de_r. 2.502>	Aurea pauonum ridenti imbuta lepore
<lucr. de_r. 2.503>	Saecla, nouo rerum superata colore iacerent
<lucr. de_r. 2.504>	Et contemptus odor smyrnae mellisque sapores,
<lucr. de_r. 2.505>	Et cycnea mele Phoebeaque daedala chordis
<lucr. de_r. 2.506>	Carmina consimili ratione oppressa silerent.
<lucr. de_r. 2.507>	Namque aliis aliud praestantius exoreretur.
<lucr. de_r. 2.508>	Cedere item retro possent in deteriores
<lucr. de_r. 2.509>	Omnia sic partis, ut diximus in meliores.
<lucr. de_r. 2.510>	Namque aliis aliud retro quoque taetrius esset
<lucr. de_r. 2.511>	Naribus auribus atque oculis orisque sapori.
<lucr. de_r. 2.512>	Quae quoniam non sunt, <sed> rebus reddita certa
<lucr. de_r. 2.513>	Finis utrimque tenet summam, fateare necessest
<lucr. de_r. 2.514>	Materiem quoque finitis differre figuris.
<lucr. de_r. 2.515>	Denique ab ignibus ad gelidas hiemum usque pruinas
<lucr. de_r. 2.516>	Finitumst retroque pari ratione remensumst.
<lucr. de_r. 2.517>	Omnis enim calor ac frigus, mediique tepores
<lucr. de_r. 2.518>	Interutrasque iacent explentes ordine summam.
<lucr. de_r. 2.519>	Ergo finita distant ratione creata,
<lucr. de_r. 2.520>	Ancipiti quoniam mucroni utrimque notantur,
<lucr. de_r. 2.521>	Hinc flammis illinc rigidis infesta pruinis.
<lucr. de_r. 2.522>	Quod quoniam docui, pergam conectere rem quae
<lucr. de_r. 2.523>	Ex hoc apta fidem ducat, primordia rerum,
<lucr. de_r. 2.524>	Inter se simili quae sunt perfecta figura,
<lucr. de_r. 2.525>	Infinita cluere. etenim distantia cum sit
<lucr. de_r. 2.526>	Formarum finita, necesse est quae similes sint
<lucr. de_r. 2.527>	Esse infinitas aut summam materiai
<lucr. de_r. 2.528>	Finitam constare, id quod non esse probaui
<lucr. de_r. 2.529>	Versibus ostendens corpuscula materiai
<lucr. de_r. 2.530>	Ex infinito summam rerum usque tenere,
<lucr. de_r. 2.531>	Vndique protelo plagarum continuato.
<lucr. de_r. 2.532>	Nam quod rara uides magis esse animalia quaedam
<lucr. de_r. 2.533>	Fecundamque minus naturam cernis in illis,
<lucr. de_r. 2.534>	At regione locoque alio terrisque remotis
<lucr. de_r. 2.535>	Multa licet genere esse in eo numerumque repleri;
<lucr. de_r. 2.536>	Sicut quadrupedum cum primis esse uidemus
<lucr. de_r. 2.537>	In genere anguimanus elephantos, India quorum
<lucr. de_r. 2.538>	Milibus e multis uallo munitur eburno,
<lucr. de_r. 2.539>	Vt penitus nequeat penetrari: tanta ferarum
<lucr. de_r. 2.540>	Vis est, quarum nos perpauca exempla uidemus.
<lucr. de_r. 2.541>	Sed tamen id quoque uti concedam, quamlibet esto
<lucr. de_r. 2.542>	Vnica res quaedam natiuo corpore sola,
<lucr. de_r. 2.543>	Cui similis toto terrarum non sit in orbi;
<lucr. de_r. 2.544>	Infinita tamen nisi erit uis materiai
<lucr. de_r. 2.545>	Vnde ea progigni possit concepta, creari
<lucr. de_r. 2.546>	Non poterit, neque, quod superest, procrescere alique.
<lucr. de_r. 2.547>	Quippe etenim sumam hoc quoque uti finita per omne
<lucr. de_r. 2.548>	Corpora iactari unius genitalia rei,
<lucr. de_r. 2.549>	Vnde ubi qua ui et quo pacto congressa coibunt
<lucr. de_r. 2.550>	Materiae tanto in pelago turbaque aliena?
<lucr. de_r. 2.551>	Non, ut opinor, habent rationem conciliandi
<lucr. de_r. 2.552>	Sed quasi naufragiis magnis multisque coortis
<lucr. de_r. 2.553>	Disiectare solet magnum mare transtra cauernas
<lucr. de_r. 2.554>	Antemnas proram malos tonsasque natantis,
<lucr. de_r. 2.555>	Per terrarum omnis oras fluitantia aplustra
<lucr. de_r. 2.556>	Vt uideantur et indicium mortalibus edant,
<lucr. de_r. 2.557>	Infidi maris insidias uirisque dolumque
<lucr. de_r. 2.558>	Vt uitare uelint, neue ullo tempore credant,
<lucr. de_r. 2.559>	Subdola cum ridet placidi pellacia ponti,
<lucr. de_r. 2.560>	Sic tibi si finita semel primordia quaedam
<lucr. de_r. 2.561>	Constitues, aeuum debebunt sparsa per omnem
<lucr. de_r. 2.562>	Disiectare aestus diuersi materiai,
<lucr. de_r. 2.563>	Numquam in concilium ut possint compulsa coire
<lucr. de_r. 2.564>	Nec remorari in concilio nec crescere adaucta;
<lucr. de_r. 2.565>	Quorum utrumque palam fieri manifesta docet res,
<lucr. de_r. 2.566>	Et res progigni et genitas procrescere posse.
<lucr. de_r. 2.567>	Esse igitur genere in quouis primordia rerum
<lucr. de_r. 2.568>	Infinita palam est unde omnia suppeditantur.
<lucr. de_r. 2.569>	Nec superare queunt motus itaque exitiales
<lucr. de_r. 2.570>	Perpetuo neque in aeternum sepelire salutem,
<lucr. de_r. 2.571>	Nec porro rerum genitales auctificique
<lucr. de_r. 2.572>	Motus perpetuo possunt seruare creata.
<lucr. de_r. 2.573>	Sic aequo geritur certamine principiorum
<lucr. de_r. 2.574>	Ex infinito contractum tempore bellum.
<lucr. de_r. 2.575>	Nunc hic nunc illic superant uitalia rerum
<lucr. de_r. 2.576>	Et superantur item. miscetur funere uagor
<lucr. de_r. 2.577>	Quem pueri tollunt uisentes luminis oras;
<lucr. de_r. 2.578>	Nec nox ulla diem neque noctem aurora secutast
<lucr. de_r. 2.579>	Quae non audierit mixtos uagitibus aegris
<lucr. de_r. 2.580>	Ploratus mortis comites et funeris atri.
<lucr. de_r. 2.581>	Illud in his obsignatum quoque rebus habere
<lucr. de_r. 2.582>	Conuenit et memori mandatum mente tenere,
<lucr. de_r. 2.583>	Nil esse, in promptu quorum natura uidetur,
<lucr. de_r. 2.584>	Quod genere ex uno consistat principiorum,
<lucr. de_r. 2.585>	Nec quicquam quod non permixto semine constet;
<lucr. de_r. 2.586>	Et quodcumque magis uis multas possidet in se
<lucr. de_r. 2.587>	Atque potestates, ita plurima principiorum
<lucr. de_r. 2.588>	In sese genera ac uarias docet esse figuras.
<lucr. de_r. 2.589>	Principio tellus habet in se corpora prima
<lucr. de_r. 2.590>	Vnde mare immensum uoluentes frigora fontes
<lucr. de_r. 2.591>	Assidue renouent, habet ignes unde oriantur.
<lucr. de_r. 2.592>	Nam multis succensa locis ardent sola terrae,
<lucr. de_r. 2.593>	Ex imis uero furit ignibus impetus Aetnae.
<lucr. de_r. 2.594>	Tum porro nitidas fruges arbustaque laeta
<lucr. de_r. 2.595>	Gentibus humanis habet unde extollere possit,
<lucr. de_r. 2.596>	Vnde etiam fluuios frondis et pabula laeta
<lucr. de_r. 2.597>	Montiuago generi possit praebere ferarum.
<lucr. de_r. 2.598>	Quare magna deum mater materque ferarum
<lucr. de_r. 2.599>	Et nostri genetrix haec dicta est corporis una.
<lucr. de_r. 2.600>	Hanc ueteres Graium docti cecinere poetae
<lucr. de_r. 2.601>	Sedibus in curru biiugos agitare leones,
<lucr. de_r. 2.602>	Aeris in spatio magnam pendere docentes
<lucr. de_r. 2.603>	Tellurem neque posse in terra sistere terram.
<lucr. de_r. 2.604>	Adiunxere feras, quia quamuis effera proles
<lucr. de_r. 2.605>	Officiis debet molliri uicta parentum.
<lucr. de_r. 2.606>	Muralique caput summum cinxere corona,
<lucr. de_r. 2.607>	Eximiis munita locis quia sustinet urbis;
<lucr. de_r. 2.608>	Quo nunc insigni per magnas praedita terras
<lucr. de_r. 2.609>	Horrifice fertur diuinae matris imago.
<lucr. de_r. 2.610>	Hanc uariae gentes antiquo more sacrorum
<lucr. de_r. 2.611>	Idaeam uocitant matrem Phrygiasque cateruas
<lucr. de_r. 2.612>	Dant comites, quia primum ex illis finibus edunt
<lucr. de_r. 2.613>	Per terrarum orbem fruges coepisse creari.
<lucr. de_r. 2.614>	Gallos attribuunt, quia, numen qui uiolarint
<lucr. de_r. 2.615>	Matris et ingrati genitoribus inuenti sint,
<lucr. de_r. 2.616>	Significare uolunt indignos esse putandos,
<lucr. de_r. 2.617>	Viuam progeniem qui in oras luminis edant.
<lucr. de_r. 2.618>	Tympana tenta tonant palmis et cymbala circum
<lucr. de_r. 2.619>	Concaua, raucisonoque minantur cornua cantu,
<lucr. de_r. 2.620>	Et Phrygio stimulat numero caua tibia mentis,
<lucr. de_r. 2.621>	Telaque praeportant uiolenti signa furoris,
<lucr. de_r. 2.622>	Ingratos animos atque impia pectora uulgi
<lucr. de_r. 2.623>	Conterrere metu quae possint numini' diuae.
<lucr. de_r. 2.624>	Ergo cum primum magnas inuecta per urbis
<lucr. de_r. 2.625>	Munificat tacita mortalis muta salute,
<lucr. de_r. 2.626>	Aere atque argento sternunt iter omne uiarum
<lucr. de_r. 2.627>	Largifica stipe ditantes ninguntque rosarum
<lucr. de_r. 2.628>	Floribus umbrantes matrem comitumque cateruas.
<lucr. de_r. 2.629>	Hic armata manus, Curetas nomine Grai
<lucr. de_r. 2.630>	Quos memorant Phrygios, inter se forte <quod armis>
<lucr. de_r. 2.631>	Ludunt in numerumque exsultant sanguine laeti
<lucr. de_r. 2.632>	Terrificas capitum quatientes numine cristas,
<lucr. de_r. 2.633>	Dictaeos referunt Curetas qui Iouis illum
<lucr. de_r. 2.634>	Vagitum in Creta quondam occultasse feruntur,
<lucr. de_r. 2.635>	Cum pueri circum puerum pernice chorea
<lucr. de_r. 2.636>	<>
<lucr. de_r. 2.637>	Armati in numerum pulsarent aeribus aera,
<lucr. de_r. 2.638>	Ne Saturnus eum malis mandaret adeptus
<lucr. de_r. 2.639>	Aeternumque daret matri sub pectore uulnus.
<lucr. de_r. 2.640>	Propterea magnam armati matrem comitantur,
<lucr. de_r. 2.641>	Aut quia significant diuam praedicere ut armis
<lucr. de_r. 2.642>	Ac uirtute uelint patriam defendere terram
<lucr. de_r. 2.643>	Praesidioque parent decorique parentibus esse.
<lucr. de_r. 2.644>	Quae bene et eximie quamuis disposta ferantur,
<lucr. de_r. 2.645>	Longe sunt tamen a uera ratione repulsa.
<lucr. de_r. 2.646>	Omnis enim per se diuum natura necessest
<lucr. de_r. 2.647>	Immortali aeuo summa cum pace fruatur
<lucr. de_r. 2.648>	Semota ab nostris rebus seiunctaque longe.
<lucr. de_r. 2.649>	Nam priuata dolore omni, priuata periclis,
<lucr. de_r. 2.650>	Ipsa suis pollens opibus, nil indiga nostri,
<lucr. de_r. 2.651>	Nec bene promeritis capitur neque tangitur ira.
<lucr. de_r. 2.652>	Terra quidem uero caret omni tempore sensu,
<lucr. de_r. 2.653>	Et quia multarum potitur primordia rerum,
<lucr. de_r. 2.654>	Multa modis multis effert in lumina solis.
<lucr. de_r. 2.655>	Hic siquis mare Neptunum Cereremque uocare
<lucr. de_r. 2.656>	Constituet fruges et Bacchi nomine abuti
<lucr. de_r. 2.657>	Mauult quam laticis proprium proferre uocamen,
<lucr. de_r. 2.658>	Concedamus ut hic terrarum dictitet orbem
<lucr. de_r. 2.659>	Esse deum matrem, dum uera re tamen ipse
<lucr. de_r. 2.660>	Religione animum turpi contingere parcat.
<lucr. de_r. 2.661>	Saepe itaque ex uno tondentes gramina campo
<lucr. de_r. 2.662>	Lanigerae pecudes et equorum duellica proles
<lucr. de_r. 2.663>	Buceriaeque greges eodem sub tegmine caeli
<lucr. de_r. 2.664>	Ex unoque sitim sedantes flumine aquai
<lucr. de_r. 2.665>	Dissimili uiuunt specie retinentque parentum
<lucr. de_r. 2.666>	Naturam et mores generatim quaeque imitantur.
<lucr. de_r. 2.667>	Tanta est in quouis genere herbae materiai
<lucr. de_r. 2.668>	Dissimilis ratio, tanta est in flumine quoque.
<lucr. de_r. 2.669>	Hinc porro quamuis animantem ex omnibus unam
<lucr. de_r. 2.670>	Ossa cruor uenae calor umor uiscera nerui
<lucr. de_r. 2.671>	Constituunt; quae sunt porro distantia longe,
<lucr. de_r. 2.672>	Dissimili perfecta figura principiorum.
<lucr. de_r. 2.673>	Tum porro quaecumque igni flammata cremantur,
<lucr. de_r. 2.674>	Si nil praeterea, tamen haec in corpore condunt
<lucr. de_r. 2.675>	Vnde ignem iacere et lumen summittere possint
<lucr. de_r. 2.676>	Scintillasque agere ac late differre fauillam.
<lucr. de_r. 2.677>	Cetera consimili mentis ratione peragrans
<lucr. de_r. 2.678>	Inuenies igitur multarum semina rerum
<lucr. de_r. 2.679>	Corpore celare et uarias cohibere figuras.
<lucr. de_r. 2.680>	Denique multa uides quibus et color et sapor una
<lucr. de_r. 2.681>	Reddita sunt cum odore. in primis pleraque dona
<lucr. de_r. 2.682>	Haec igitur uariis debent constare figuris;
<lucr. de_r. 2.683>	Nidor enim penetrat qua fucus non it in artus,
<lucr. de_r. 2.684>	Fucus item sorsum, <sorsum> sapor insinuatur
<lucr. de_r. 2.685>	Sensibus; ut noscas primis differre figuris.
<lucr. de_r. 2.686>	Dissimiles igitur formae glomeramen in unum
<lucr. de_r. 2.687>	Conueniunt et res permixto semine constant.
<lucr. de_r. 2.688>	Quin etiam passim nostris in uersibus ipsis
<lucr. de_r. 2.689>	Multa elementa uides multis communia uerbis,
<lucr. de_r. 2.690>	Cum tamen inter se uersus ac uerba necesse est
<lucr. de_r. 2.691>	Confiteare alia ex aliis constare elementis;
<lucr. de_r. 2.692>	Non quo multa parum communis littera currat
<lucr. de_r. 2.693>	Aut nulla inter se duo sint ex omnibus isdem,
<lucr. de_r. 2.694>	Sed quia non uulgo paria omnibus omnia constant.
<lucr. de_r. 2.695>	Sic aliis in rebus item communia multa
<lucr. de_r. 2.696>	Multarum rerum cum sint primordia, uerum
<lucr. de_r. 2.697>	Dissimili tamen inter se consistere summa
<lucr. de_r. 2.698>	Possunt; ut merito ex aliis constare feratur
<lucr. de_r. 2.699>	Humanum genus et fruges arbustaque laeta.
<lucr. de_r. 2.700>	Nec tamen omnimodis conecti posse putandum est
<lucr. de_r. 2.701>	Omnia. nam uulgo fieri portenta uideres,
<lucr. de_r. 2.702>	Semiferas hominum species exsistere et altos
<lucr. de_r. 2.703>	Interdum ramos egigni corpore uiuo,
<lucr. de_r. 2.704>	Multaque conecti terrestria membra marinis,
<lucr. de_r. 2.705>	Tum flammam taetro spirantis ore Chimaeras
<lucr. de_r. 2.706>	Pascere naturam per terras omniparentis.
<lucr. de_r. 2.707>	Quorum nil fieri manifestum est, omnia quando
<lucr. de_r. 2.708>	Seminibus certis certa genetrice creata
<lucr. de_r. 2.709>	Conseruare genus crescentia posse uidemus.
<lucr. de_r. 2.710>	Scilicet id certa fieri ratione necessust.
<lucr. de_r. 2.711>	Nam sua cuique cibis ex omnibus intus in artus
<lucr. de_r. 2.712>	Corpora discedunt conexaque conuenientis
<lucr. de_r. 2.713>	Efficiunt motus. at contra aliena uidemus
<lucr. de_r. 2.714>	Reicere in terras naturam, multaque caecis
<lucr. de_r. 2.715>	Corporibus fugiunt e corpore percita plagis,
<lucr. de_r. 2.716>	Quae neque conecti quoquam potuere neque intus
<lucr. de_r. 2.717>	Vitalis motus consentire atque imitari.
<lucr. de_r. 2.718>	Sed ne forte putes animalia sola teneri
<lucr. de_r. 2.719>	Legibus hisce, eadem ratio res terminat omnis.
<lucr. de_r. 2.720>	Nam ueluti tota natura dissimiles sunt
<lucr. de_r. 2.721>	Inter se genitae res quaeque, ita quamque necessest
<lucr. de_r. 2.722>	Dissimili constare figura principiorum;
<lucr. de_r. 2.723>	Non quo multa parum simili sint praedita forma,
<lucr. de_r. 2.724>	Sed quia non uulgo paria omnibus omnia constant.
<lucr. de_r. 2.725>	Semina cum porro distent, differre necessust
<lucr. de_r. 2.726>	Interualla uias conexus pondera plagas
<lucr. de_r. 2.727>	Concursus motus, quae non animalia solum
<lucr. de_r. 2.728>	Corpora seiungunt, sed terras ac mare totum
<lucr. de_r. 2.729>	Secernunt caelumque a terris omne retentant.
<lucr. de_r. 2.730>	Nunc age dicta meo dulci quaesita labore
<lucr. de_r. 2.731>	Percipe, ne forte haec albis ex alba rearis
<lucr. de_r. 2.732>	Principiis esse, ante oculos quae candida cernis,
<lucr. de_r. 2.733>	Aut ea quae nigrant nigro de semine nata;
<lucr. de_r. 2.734>	Niue alium quemuis quae sunt imbuta colorem,
<lucr. de_r. 2.735>	Propterea gerere hunc credas, quod materiai
<lucr. de_r. 2.736>	Corpora consimili sint eius tincta colore.
<lucr. de_r. 2.737>	Nullus enim color est omnino materiai
<lucr. de_r. 2.738>	Corporibus, neque par rebus neque denique dispar.
<lucr. de_r. 2.739>	In quae corpora si nullus tibi forte uidetur
<lucr. de_r. 2.740>	Posse animi iniectus fieri, procul auius erras.
<lucr. de_r. 2.741>	Nam cum caecigeni, solis qui lumina numquam
<lucr. de_r. 2.742>	Dispexere, tamen cognoscant corpora tactu
<lucr. de_r. 2.743>	Ex ineunte aeuo nullo coniuncta colore,
<lucr. de_r. 2.744>	Scire licet nostrae quoque menti corpora posse
<lucr. de_r. 2.745>	Verti in notitiam nullo circumlita fuco.
<lucr. de_r. 2.746>	Denique nos ipsi caecis quaecumque tenebris
<lucr. de_r. 2.747>	Tangimus, haud ullo sentimus tincta colore.
<lucr. de_r. 2.748>	Quod quoniam uinco fieri, nunc esse docebo
<lucr. de_r. 2.749>	Omnis enim color omnino mutatur in omnis;
<lucr. de_r. 2.750>	Quod facere haud ullo debent primordia pacto.
<lucr. de_r. 2.751>	Immutabile enim quiddam superare necessest,
<lucr. de_r. 2.752>	Ne res ad nilum redigantur funditus omnes.
<lucr. de_r. 2.753>	Nam quodcumque suis mutatum finibus exit,
<lucr. de_r. 2.754>	Continuo hoc mors est illius quod fuit ante.
<lucr. de_r. 2.755>	Proinde colore caue contingas semina rerum,
<lucr. de_r. 2.756>	Ne tibi res redeant ad nilum funditus omnes.
<lucr. de_r. 2.757>	Praeterea si nulla coloris principiis est
<lucr. de_r. 2.758>	Reddita natura et uariis sunt praedita formis,
<lucr. de_r. 2.759>	E quibus omne genus gignunt uariantque colores
<lucr. de_r. 2.760>	Propterea, magni quod refert semina quaeque
<lucr. de_r. 2.761>	Cum quibus et quali positura contineantur
<lucr. de_r. 2.762>	Et quos inter se dent motus accipiantque,
<lucr. de_r. 2.763>	Perfacile extemplo rationem reddere possis
<lucr. de_r. 2.764>	Cur ea quae nigro fuerint paulo ante colore,
<lucr. de_r. 2.765>	Marmoreo fieri possint candore repente;
<lucr. de_r. 2.766>	Vt mare, cum magni commorunt aequora uenti,
<lucr. de_r. 2.767>	Vertitur in canos candenti marmore fluctus.
<lucr. de_r. 2.768>	Dicere enim possis, nigrum quod saepe uidemus,
<lucr. de_r. 2.769>	Materies ubi permixta est illius et ordo
<lucr. de_r. 2.770>	Principiis mutatus et addita demptaque quaedam,
<lucr. de_r. 2.771>	Continuo id fieri ut candens uideatur et album
<lucr. de_r. 2.772>	Quod si caeruleis constarent aequora ponti
<lucr. de_r. 2.773>	Seminibus, nullo possent albescere pacto.
<lucr. de_r. 2.774>	Nam quocumque modo perturbes caerula quae sint,
<lucr. de_r. 2.775>	Numquam in marmoreum possunt migrare colorem.
<lucr. de_r. 2.776>	Sin alio atque alio sunt semina tincta colore
<lucr. de_r. 2.777>	Quae maris efficiunt unum purumque nitorem,
<lucr. de_r. 2.778>	Vt saepe ex aliis formis uariisque figuris
<lucr. de_r. 2.779>	Efficitur quiddam quadratum unaque figura,
<lucr. de_r. 2.780>	Conueniebat, ut in quadrato cernimus esse
<lucr. de_r. 2.781>	Dissimilis formas, ita cernere in aequore ponti
<lucr. de_r. 2.782>	Aut alio in quouis uno puroque nitore
<lucr. de_r. 2.783>	Dissimilis longe inter se uariosque colores.
<lucr. de_r. 2.784>	Praeterea nil officiunt obstantque figurae
<lucr. de_r. 2.785>	Dissimiles quo quadratum minus omne sit extra;
<lucr. de_r. 2.786>	At uarii rerum impediunt prohibentque colores
<lucr. de_r. 2.787>	Quominus esse uno possit res tota nitore.
<lucr. de_r. 2.788>	Tum porro quae ducit et inlicit ut tribuamus
<lucr. de_r. 2.789>	Principiis rerum nonnumquam causa colores,
<lucr. de_r. 2.790>	Occidit, ex albis quoniam non alba creantur,
<lucr. de_r. 2.791>	Nec quae nigra cluent de nigris sed uariis ex.
<lucr. de_r. 2.792>	Quippe etenim multo procliuius exorientur
<lucr. de_r. 2.793>	Candida de nullo quam nigro nata colore
<lucr. de_r. 2.794>	Aut alio quouis qui contra pugnet et obstet.
<lucr. de_r. 2.795>	Praeterea quoniam nequeunt sine luce colores
<lucr. de_r. 2.796>	Esse neque in lucem exsistunt primordia rerum,
<lucr. de_r. 2.797>	Scire licet quam sint nullo uelata colore.
<lucr. de_r. 2.798>	Qualis enim caecis poterit color esse tenebris?
<lucr. de_r. 2.799>	Lumine quin ipso mutatur propterea quod
<lucr. de_r. 2.800>	Recta aut obliqua percussus luce refulget;
<lucr. de_r. 2.801>	Pluma columbarum quo pacto in sole uidetur,
<lucr. de_r. 2.802>	Quae sita ceruices circum collumque coronat;
<lucr. de_r. 2.803>	Namque alias fit uti claro sit rubra pyropo,
<lucr. de_r. 2.804>	Interdum quodam sensu fit uti uideatur
<lucr. de_r. 2.805>	Inter curalium uiridis miscere zmaragdos.
<lucr. de_r. 2.806>	Caudaque pauonis, larga cum luce repleta est,
<lucr. de_r. 2.807>	Consimili mutat ratione obuersa colores;
<lucr. de_r. 2.808>	Qui quoniam quodam gignuntur luminis ictu,
<lucr. de_r. 2.809>	Scire licet, sine eo fieri non posse putandum est.
<lucr. de_r. 2.810>	Et quoniam plagae quoddam genus excipit in se
<lucr. de_r. 2.811>	Pupula, cum sentire colorem dicitur album,
<lucr. de_r. 2.812>	Atque aliud porro, nigrum cum et cetera sentit,
<lucr. de_r. 2.813>	Nec refert ea quae tangas quo forte colore
<lucr. de_r. 2.814>	Praedita sint, uerum quali magis apta figura,
<lucr. de_r. 2.815>	Scire licet nil principiis opus esse colore,
<lucr. de_r. 2.816>	Sed uariis formis uariantis edere tactus.
<lucr. de_r. 2.817>	Praeterea quoniam non certis certa figuris
<lucr. de_r. 2.818>	Est natura coloris et omnia principiorum
<lucr. de_r. 2.819>	Formamenta queunt in quouis esse nitore,
<lucr. de_r. 2.820>	Cur ea quae constant ex illis non pariter sunt
<lucr. de_r. 2.821>	Omne genus perfusa coloribus in genere omni?
<lucr. de_r. 2.822>	Conueniebat enim coruos quoque saepe uolantis
<lucr. de_r. 2.823>	Ex albis album pinnis iactare colorem
<lucr. de_r. 2.824>	Et nigros fieri nigro de semine cycnos
<lucr. de_r. 2.825>	Aut alio quouis uno uarioque colore.
<lucr. de_r. 2.826>	Quin etiam quanto in partis res quaeque minutas
<lucr. de_r. 2.827>	Distrahitur magis, hoc magis est ut cernere possis
<lucr. de_r. 2.828>	Euanescere paulatim stinguique colorem;
<lucr. de_r. 2.829>	Vt fit ubi in paruas partis discerpitur austrum:
<lucr. de_r. 2.830>	Purpura poeniceusque color clarissimu' multo,
<lucr. de_r. 2.831>	Filatim cum distractum est, disperditur omnis;
<lucr. de_r. 2.832>	Noscere ut hinc possis prius omnem efflare colorem
<lucr. de_r. 2.833>	Particulas quam discedant ad semina rerum.
<lucr. de_r. 2.834>	Postremo quoniam non omnia corpora uocem
<lucr. de_r. 2.835>	Mittere concedis neque odorem, propterea fit
<lucr. de_r. 2.836>	Vt non omnibus attribuas sonitus et odores.
<lucr. de_r. 2.837>	Sic oculis quoniam non omnia cernere quimus,
<lucr. de_r. 2.838>	Scire licet quaedam tam constare orba colore
<lucr. de_r. 2.839>	Quam sine odore ullo quaedam sonituque remota,
<lucr. de_r. 2.840>	Nec minus haec animum cognoscere posse sagacem
<lucr. de_r. 2.841>	Quam quae sunt aliis rebus priuata notare.
<lucr. de_r. 2.842>	Sed ne forte putes solo spoliata colore
<lucr. de_r. 2.843>	Corpora prima manere, etiam secreta teporis
<lucr. de_r. 2.844>	Sunt ac frigoris omnino calidique uaporis,
<lucr. de_r. 2.845>	Et sonitu sterila et suco ieiuna feruntur,
<lucr. de_r. 2.846>	Nec iaciunt ullum proprium de corpore odorem.
<lucr. de_r. 2.847>	Sicut amaracini blandum stactaeque liquorem
<lucr. de_r. 2.848>	Et nardi florem, nectar qui naribus halat,
<lucr. de_r. 2.849>	Cum facere instituas, cum primis quaerere par est,
<lucr. de_r. 2.850>	Quoad licet ac possis reperire, inolentis oliui
<lucr. de_r. 2.851>	Naturam, nullam quae mittat naribus auram,
<lucr. de_r. 2.852>	Quam minime ut possit mixtos in corpore odores
<lucr. de_r. 2.853>	Concoctosque suo contractans perdere uiro,
<lucr. de_r. 2.854>	Propterea tandem debent primordia rerum
<lucr. de_r. 2.855>	Non adhibere suum gignundis rebus odorem
<lucr. de_r. 2.856>	Nec sonitum, quoniam nil ab se mittere possunt,
<lucr. de_r. 2.857>	Nec simili ratione saporem denique quemquam
<lucr. de_r. 2.858>	Nec frigus neque item calidum tepidumque uaporem,
<lucr. de_r. 2.859>	Cetera; quae cum ita sunt tamen ut mortalia constent,
<lucr. de_r. 2.860>	Molli lenta, fragosa putri, caua corpore raro,
<lucr. de_r. 2.861>	Omnia sint a principiis seiuncta necessest,
<lucr. de_r. 2.862>	Immortalia si uolumus subiungere rebus
<lucr. de_r. 2.863>	Fundamenta quibus nitatur summa salutis;
<lucr. de_r. 2.864>	Ne tibi res redeant ad nilum funditus omnes.
<lucr. de_r. 2.865>	Nunc ea quae sentire uidemus cumque necessest
<lucr. de_r. 2.866>	Ex insensilibus tamen omnia confiteare
<lucr. de_r. 2.867>	Principiis constare. neque id manifesta refutant
<lucr. de_r. 2.868>	Nec contra pugnant, in promptu cognita quae sunt,
<lucr. de_r. 2.869>	Sed magis ipsa manu ducunt et credere cogunt
<lucr. de_r. 2.870>	Ex insensilibus, quod dico, animalia gigni.
<lucr. de_r. 2.871>	Quippe uidere licet uiuos exsistere uermis
<lucr. de_r. 2.872>	Stercore de taetro, putorem cum sibi nacta est
<lucr. de_r. 2.873>	Intempestiuis ex imbribus umida tellus;
<lucr. de_r. 2.874>	Praeterea cunctas itidem res uertere sese.
<lucr. de_r. 2.875>	Vertunt se fluuii frondes et pabula laeta
<lucr. de_r. 2.876>	In pecudes, uertunt pecudes in corpora nostra
<lucr. de_r. 2.877>	Naturam, et nostro de corpore saepe ferarum
<lucr. de_r. 2.878>	Augescunt uiris et corpora pennipotentum.
<lucr. de_r. 2.879>	Ergo omnis natura cibos in corpora uiua
<lucr. de_r. 2.880>	Vertit et hinc sensus animantum procreat omnis,
<lucr. de_r. 2.881>	Non alia longe ratione atque arida ligna
<lucr. de_r. 2.882>	Explicat in flammas et <in> ignis omnia uersat.
<lucr. de_r. 2.883>	Iamne uides igitur magni primordia rerum
<lucr. de_r. 2.884>	Referre in quali sint ordine quaeque locata
<lucr. de_r. 2.885>	Et commixta quibus dent motus accipiantque?
<lucr. de_r. 2.886>	Tum porro quid id est, animum quod percutit ipsum,
<lucr. de_r. 2.887>	Quod mouet et uarios sensus expromere cogit,
<lucr. de_r. 2.888>	Ex insensilibus ne credas sensile gigni?
<lucr. de_r. 2.889>	Nimirum lapides et ligna et terra quod una
<lucr. de_r. 2.890>	Mixta tamen nequeunt uitalem reddere sensum.
<lucr. de_r. 2.891>	Illud in his igitur rebus meminisse decebit,
<lucr. de_r. 2.892>	Non ex omnibus omnino, quaecumque creant res
<lucr. de_r. 2.893>	Sensilia, extemplo me gigni dicere sensus,
<lucr. de_r. 2.894>	Sed magni referre ea primum quantula constent,
<lucr. de_r. 2.895>	Sensile quae faciunt, et qua sint praedita forma,
<lucr. de_r. 2.896>	Motibus ordinibus posituris denique quae sint.
<lucr. de_r. 2.897>	Quarum nil rerum in lignis glebisque uidemus;
<lucr. de_r. 2.898>	Et tamen haec, cum sunt quasi putrefacta per imbris,
<lucr. de_r. 2.899>	Vermiculos pariunt, quia corpora materiai
<lucr. de_r. 2.900>	Antiquis ex ordinibus permota noua re
<lucr. de_r. 2.901>	Conciliantur ita ut debent animalia gigni.
<lucr. de_r. 2.902>	Deinde ex sensilibus qui sensile posse creari
<lucr. de_r. 2.903>	Constituunt porro ex aliis sentire suetis,
<lucr. de_r. 2.904>	Mollia cum faciunt. nam sensus iungitur omnis
<lucr. de_r. 2.905>	Visceribus neruis uenis, quaecumque uidemus
<lucr. de_r. 2.906>	Mollia mortali consistere corpore creta.
<lucr. de_r. 2.907>	Sed tamen esto iam posse haec aeterna manere:
<lucr. de_r. 2.908>	Nempe tamen debent aut sensum partis habere
<lucr. de_r. 2.909>	Aut simili totis animalibus esse putari.
<lucr. de_r. 2.910>	At nequeant per se partes sentire necesse est;
<lucr. de_r. 2.911>	Namque ad nos sensus membrorum respicit omnis,
<lucr. de_r. 2.912>	Nec manus a nobis potis est secreta neque ulla
<lucr. de_r. 2.913>	Corporis omnino sensum pars sola tenere.
<lucr. de_r. 2.914>	Linquitur ut totis animantibus assimulentur.
<lucr. de_r. 2.915>	Sic itidem quae sentimus sentire necessest,
<lucr. de_r. 2.916>	Vitali ut possint consentire undique sensu.
<lucr. de_r. 2.917>	Qui poterunt igitur rerum primordia dici
<lucr. de_r. 2.918>	Et leti uitare uias, animalia cum sint,
<lucr. de_r. 2.919>	Atque animalia sint mortalibus una eademque?
<lucr. de_r. 2.920>	Quod tamen ut possint, at coetu concilioque
<lucr. de_r. 2.921>	Nil facient praeter uulgum turbamque animantum,
<lucr. de_r. 2.922>	Scilicet ut nequeant homines armenta feraeque
<lucr. de_r. 2.923>	Inter sese ullam rem gignere conueniundo.
<lucr. de_r. 2.924>	Quod si forte suum dimittunt corpore sensum
<lucr. de_r. 2.925>	Atque alium capiunt, quid opus fuit attribui id quod
<lucr. de_r. 2.926>	Detrahitur? tum praeterea, quod uidimus ante,
<lucr. de_r. 2.927>	Quatenus in pullos animalis uertier oua
<lucr. de_r. 2.928>	Cernimus alituum uermisque efferuere, terram
<lucr. de_r. 2.929>	Intempestiuos cum putor cepit ob imbris,
<lucr. de_r. 2.930>	Scire licet gigni posse ex non sensibu' sensus.
<lucr. de_r. 2.931>	Quod si forte aliquis dicet dumtaxat oriri
<lucr. de_r. 2.932>	Posse a non sensu sensum mutabilitate,
<lucr. de_r. 2.933>	Aut aliquo tamquam partu quo proditur extra,
<lucr. de_r. 2.934>	Huic satis illud erit planum facere atque probare
<lucr. de_r. 2.935>	Non fieri partum nisi concilio ante coacto
<lucr. de_r. 2.936>	Nec quicquam commutari sine conciliatu.
<lucr. de_r. 2.937>	Principio nequeunt ullius corporis esse
<lucr. de_r. 2.938>	Sensus ante ipsam genitam naturam animantis,
<lucr. de_r. 2.939>	Nimirum quia materies disiecta tenetur
<lucr. de_r. 2.940>	Aere fluminibus terris terraque creatis,
<lucr. de_r. 2.941>	Nec congressa modo uitalis conuenienti
<lucr. de_r. 2.942>	Contulit inter se motus, quibus omnituentes
<lucr. de_r. 2.943>	Accensi sensus animantem quamque tuentur.
<lucr. de_r. 2.944>	Praeterea quamuis animantem grandior ictus,
<lucr. de_r. 2.945>	Quam patitur natura, repente adfligit et omnis
<lucr. de_r. 2.946>	Corporis atque animi pergit confundere sensus.
<lucr. de_r. 2.947>	Dissoluuntur enim positurae principiorum
<lucr. de_r. 2.948>	Et penitus motus uitales impediuntur,
<lucr. de_r. 2.949>	Donec materies, omnis concussa per artus,
<lucr. de_r. 2.950>	Vitalis animae nodos a corpore soluit
<lucr. de_r. 2.951>	Dispersamque foras per caulas eicit omnis.
<lucr. de_r. 2.952>	Nam quid praeterea facere ictum posse reamur
<lucr. de_r. 2.953>	Oblatum, nisi discutere ac dissoluere quaeque?
<lucr. de_r. 2.954>	Fit quoque uti soleant minus oblato acriter ictu
<lucr. de_r. 2.955>	Reliqui motus uitales uincere saepe,
<lucr. de_r. 2.956>	Vincere, et ingentis plagae sedare tumultus
<lucr. de_r. 2.957>	Inque suos quicquid rursus reuocare meatus
<lucr. de_r. 2.958>	Et quasi iam leti dominantem in corpore motum
<lucr. de_r. 2.959>	Discutere ac paene amissos accendere sensus.
<lucr. de_r. 2.960>	Nam quare potius leti iam limine ab ipso
<lucr. de_r. 2.961>	Ad uitam possint collecta mente reuerti,
<lucr. de_r. 2.962>	Quam quo decursum prope iam siet ire et abire?
<lucr. de_r. 2.963>	Praeterea quoniam dolor est ubi materiai
<lucr. de_r. 2.964>	Corpora ui quadam per uiscera uiua per artus
<lucr. de_r. 2.965>	Sollicitata suis trepidant in sedibus intus,
<lucr. de_r. 2.966>	Inque locum quando remigrant, fit blanda uoluptas,
<lucr. de_r. 2.967>	Scire licet nullo primordia posse dolore
<lucr. de_r. 2.968>	Temptari nullamque uoluptatem capere ex se;
<lucr. de_r. 2.969>	Quandoquidem non sunt ex ullis principiorum
<lucr. de_r. 2.970>	Corporibus, quorum motus nouitate laborent
<lucr. de_r. 2.971>	Aut aliquem fructum capiant dulcedinis almae.
<lucr. de_r. 2.972>	Haud igitur debent esse ullo praedita sensu.
<lucr. de_r. 2.973>	Denique uti possint sentire animalia quaeque,
<lucr. de_r. 2.974>	Principiis si iam est sensus tribuendus eorum,
<lucr. de_r. 2.975>	Quid, genus humanum propritim de quibus auctumst?
<lucr. de_r. 2.976>	Scilicet et risu tremulo concussa cachinnant
<lucr. de_r. 2.977>	Et lacrimis spargunt rorantibus ora genasque
<lucr. de_r. 2.978>	Multaque de rerum mixtura dicere callent
<lucr. de_r. 2.979>	Et sibi proporro quae sint primordia quaerunt;
<lucr. de_r. 2.980>	Quandoquidem totis mortalibus assimulata
<lucr. de_r. 2.981>	Ipsa quoque ex aliis debent constare elementis,
<lucr. de_r. 2.982>	Inde alia ex aliis, nusquam consistere ut ausis:
<lucr. de_r. 2.983>	Quippe sequar, quodcumque loqui ridereque dices
<lucr. de_r. 2.984>	Et sapere, ex aliis eadem haec facientibus ut sit.
<lucr. de_r. 2.985>	Quod si delira haec furiosaque cernimus esse
<lucr. de_r. 2.986>	Et ridere potest non ex ridentibus auctus
<lucr. de_r. 2.987>	Et sapere et doctis rationem reddere dictis
<lucr. de_r. 2.988>	Non ex seminibus sapientibus atque disertis,
<lucr. de_r. 2.989>	Qui minus esse queant ea quae sentire uidemus
<lucr. de_r. 2.990>	Seminibus permixta carentibus undique sensu?
<lucr. de_r. 2.991>	Denique caelesti sumus omnes semine oriundi;
<lucr. de_r. 2.992>	Omnibus ille idem pater est, unde alma liquentis
<lucr. de_r. 2.993>	Vmoris guttas mater cum terra recepit,
<lucr. de_r. 2.994>	Feta parit nitidas fruges arbustaque laeta
<lucr. de_r. 2.995>	Et genus humanum, parit omnia saecla ferarum,
<lucr. de_r. 2.996>	Pabula cum praebet quibus omnes corpora pascunt
<lucr. de_r. 2.997>	Et dulcem ducunt uitam prolemque propagant;
<lucr. de_r. 2.998>	Quapropter merito maternum nomen adepta est.
<lucr. de_r. 2.999>	Cedit item retro, de terra quod fuit ante,
<lucr. de_r. 2.1000>	In terras et quod missumst ex aetheris oris,
<lucr. de_r. 2.1001>	Id rursum caeli rellatum templa receptant.
<lucr. de_r. 2.1002>	Nec sic interimit mors res ut materiai
<lucr. de_r. 2.1003>	Corpora conficiat, sed coetum dissipat ollis.
<lucr. de_r. 2.1004>	Inde aliis aliud coniungit et efficit omnes
<lucr. de_r. 2.1005>	Res ita conuertant formas mutentque colores
<lucr. de_r. 2.1006>	Et capiant sensus et puncto tempore reddant,
<lucr. de_r. 2.1007>	Vt noscas referre eadem primordia rerum
<lucr. de_r. 2.1008>	Cum quibus et quali positura contineantur
<lucr. de_r. 2.1009>	Et quos inter se dent motus accipiantque,
<lucr. de_r. 2.1010>	Neue putes aeterna penes residere potesse
<lucr. de_r. 2.1011>	Corpora prima quod in summis fluitare uidemus
<lucr. de_r. 2.1012>	Rebus et interdum nasci subitoque perire.
<lucr. de_r. 2.1013>	Quin etiam refert nostris in uersibus ipsis
<lucr. de_r. 2.1014>	Cum quibus et quali sint ordine quaeque locata;
<lucr. de_r. 2.1015>	Namque eadem caelum mare terras flumina solem
<lucr. de_r. 2.1016>	Significant, eadem fruges arbusta animantis;
<lucr. de_r. 2.1017>	Si non omnia sunt, at multo maxima pars est
<lucr. de_r. 2.1018>	Consimilis; uerum positura discrepitant res.
<lucr. de_r. 2.1019>	Sic ipsis in rebus item iam materiai
<lucr. de_r. 2.1020>	<>
<lucr. de_r. 2.1021>	Concursus motus ordo positura figurae
<lucr. de_r. 2.1022>	Cum permutantur, mutari res quoque debent.
<lucr. de_r. 2.1023>	Nunc animum nobis adhibe ueram ad rationem.
<lucr. de_r. 2.1024>	Nam tibi uementer noua res molitur ad auris
<lucr. de_r. 2.1025>	Accidere et noua se species ostendere rerum.
<lucr. de_r. 2.1026>	Sed neque tam facilis res ulla est quin ea primum
<lucr. de_r. 2.1027>	Difficilis magis ad credendum constet, itemque
<lucr. de_r. 2.1028>	Nil adeo magnum neque tam mirabile quicquam
<lucr. de_r. 2.1029>	Quod non paulatim minuant mirarier omnes.
<lucr. de_r. 2.1030>	Principio caeli clarum purumque colorem,
<lucr. de_r. 2.1031>	Quaeque in se cohibet, palantia sidera passim,
<lucr. de_r. 2.1032>	Lunamque et solis praeclara luce nitorem;
<lucr. de_r. 2.1033>	Omnia quae nunc si primum mortalibus essent,
<lucr. de_r. 2.1034>	Ex improuiso si sint obiecta repente,
<lucr. de_r. 2.1035>	Quid magis his rebus poterat mirabile dici
<lucr. de_r. 2.1036>	Aut minus ante quod auderent fore credere gentes?
<lucr. de_r. 2.1037>	Nil, ut opinor: ita haec species miranda fuisset.
<lucr. de_r. 2.1038>	Quam tibi iam nemo, fessus satiate uidendi,
<lucr. de_r. 2.1039>	Suspicere in caeli dignatur lucida templa!
<lucr. de_r. 2.1040>	Desine quapropter nouitate exterritus ipsa
<lucr. de_r. 2.1041>	Exspuere ex animo rationem, sed magis acri
<lucr. de_r. 2.1042>	Iudicio perpende et, si tibi uera uidentur,
<lucr. de_r. 2.1043>	Dede manus, aut, si falsum est, accingere contra.
<lucr. de_r. 2.1044>	Quaerit enim rationem animus, cum summa loci sit
<lucr. de_r. 2.1045>	Infinita foris haec extra moenia mundi,
<lucr. de_r. 2.1046>	Quid sit ibi porro quo prospicere usque uelit mens
<lucr. de_r. 2.1047>	Atque animi iactus liber quo peruolet ipse.
<lucr. de_r. 2.1048>	Principio nobis in cunctas undique partis
<lucr. de_r. 2.1049>	Et latere ex utroque <supra> subterque per omne
<lucr. de_r. 2.1050>	Nulla est finis; uti docui, res ipsaque per se
<lucr. de_r. 2.1051>	Vociferatur, et elucet natura profundi.
<lucr. de_r. 2.1052>	Nullo iam pacto ueri simile esse putandumst,
<lucr. de_r. 2.1053>	Vndique cum uersum spatium uacet infinitum
<lucr. de_r. 2.1054>	Seminaque innumero numero summaque profunda
<lucr. de_r. 2.1055>	Multimodis uolitent aeterno percita motu,
<lucr. de_r. 2.1056>	Hunc unum terrarum orbem caelumque creatum,
<lucr. de_r. 2.1057>	Nil agere illa foris tot corpora materiai;
<lucr. de_r. 2.1058>	Cum praesertim hic sit natura factus, ut ipsa
<lucr. de_r. 2.1059>	Sponte sua forte offensando semina rerum
<lucr. de_r. 2.1060>	Multimodis temere incassum frustraque coacta
<lucr. de_r. 2.1061>	Tandem coluerunt ea quae coniecta repente
<lucr. de_r. 2.1062>	Magnarum rerum fierent exordia semper,
<lucr. de_r. 2.1063>	Terrai maris et caeli generisque animantum.
<lucr. de_r. 2.1064>	Quare etiam atque etiam talis fateare necessest
<lucr. de_r. 2.1065>	Esse alios alibi congressus materiai,
<lucr. de_r. 2.1066>	Qualis hic est, auido complexu quem tenet aether.
<lucr. de_r. 2.1067>	Praeterea cum materies est multa parata,
<lucr. de_r. 2.1068>	Cum locus est praesto nec res nec causa moratur
<lucr. de_r. 2.1069>	Vlla, geri debent nimirum et confieri res.
<lucr. de_r. 2.1070>	Nunc et seminibus si tanta est copia quantam
<lucr. de_r. 2.1071>	Enumerare aetas animantum non queat omnis,
<lucr. de_r. 2.1072>	Vis<que> eadem <et> natura manet quae semina rerum
<lucr. de_r. 2.1073>	Conicere in loca quaeque queat simili ratione
<lucr. de_r. 2.1074>	Atque huc sunt coniecta, necesse est confiteare
<lucr. de_r. 2.1075>	Esse alios aliis terrarum in partibus orbis
<lucr. de_r. 2.1076>	Et uarias hominum gentis et saecla ferarum.
<lucr. de_r. 2.1077>	Huc accedit ut in summa res nulla sit una,
<lucr. de_r. 2.1078>	Vnica quae gignatur et unica solaque crescat,
<lucr. de_r. 2.1079>	Quin alicuiu' siet saecli permultaque eodem
<lucr. de_r. 2.1080>	Sint genere. in primis animalibus inice mentem;
<lucr. de_r. 2.1081>	Inuenies sic montiuagum genus esse ferarum,
<lucr. de_r. 2.1082>	Sic hominum genitam prolem, sic denique mutas
<lucr. de_r. 2.1083>	Squamigerum pecudes et corpora cuncta uolantum.
<lucr. de_r. 2.1084>	Quapropter caelum simili ratione fatendumst
<lucr. de_r. 2.1085>	Terramque et solem lunam mare, cetera quae sunt,
<lucr. de_r. 2.1086>	Non esse unica, sed numero magis innumerali;
<lucr. de_r. 2.1087>	Quandoquidem uitae depactus terminus alte
<lucr. de_r. 2.1088>	Tam manet haec et tam natiuo corpore constant,
<lucr. de_r. 2.1089>	Quam genus omne quod hic generatimst rebus abundans.
<lucr. de_r. 2.1090>	Quae bene cognita si teneas, natura uidetur
<lucr. de_r. 2.1091>	Libera continuo dominis priuata superbis
<lucr. de_r. 2.1092>	Ipsa sua per se sponte omnia dis agere expers.
<lucr. de_r. 2.1093>	Nam pro sancta deum tranquilla pectora pace
<lucr. de_r. 2.1094>	Quae placidum degunt aeuum uitamque serenam,
<lucr. de_r. 2.1095>	Quis regere immensi summam, quis habere profundi
<lucr. de_r. 2.1096>	Indu manu ualidas potis est moderanter habenas,
<lucr. de_r. 2.1097>	Quis pariter caelos omnis conuertere et omnis
<lucr. de_r. 2.1098>	Ignibus aetheriis terras suffire feraces,
<lucr. de_r. 2.1099>	Omnibus inue locis esse omni tempore praesto,
<lucr. de_r. 2.1100>	Nubibus ut tenebras faciat caelique serena
<lucr. de_r. 2.1101>	Concutiat sonitu, tum fulmina mittat et aedes
<lucr. de_r. 2.1102>	Saepe suas disturbet et in deserta recedens
<lucr. de_r. 2.1103>	Saeuiat exercens telum quod saepe nocentis
<lucr. de_r. 2.1104>	Praeterit exanimatque indignos inque merentis?
<lucr. de_r. 2.1105>	Multaque post mundi tempus genitale diemque
<lucr. de_r. 2.1106>	Primigenum maris et terrae solisque coortum
<lucr. de_r. 2.1107>	Addita corpora sunt extrinsecus, addita circum
<lucr. de_r. 2.1108>	Semina quae magnum iaculando contulit omne;
<lucr. de_r. 2.1109>	Vnde mare et terrae possent augescere et unde
<lucr. de_r. 2.1110>	Appareret spatium caeli domus altaque tecta
<lucr. de_r. 2.1111>	Tolleret a terris procul et consurgeret aer.
<lucr. de_r. 2.1112>	Nam sua cuique locis ex omnibus omnia plagis
<lucr. de_r. 2.1113>	Corpora distribuuntur et ad sua saecla recedunt,
<lucr. de_r. 2.1114>	Vmor ad umorem, terreno corpore terra
<lucr. de_r. 2.1115>	Crescit et ignem ignes procudunt aetheraque aether,
<lucr. de_r. 2.1116>	Donec ad extremum crescendi perfica finem
<lucr. de_r. 2.1117>	Omnia perduxit rerum natura creatrix;
<lucr. de_r. 2.1118>	Vt fit ubi nilo iam plus est quod datur intra
<lucr. de_r. 2.1119>	Vitalis uenas quam quod fluit atque recedit.
<lucr. de_r. 2.1120>	Omnibus hic aetas debet consistere rebus,
<lucr. de_r. 2.1121>	Hic natura suis refrenat uiribus auctum.
<lucr. de_r. 2.1122>	Nam quaecumque uides hilaro grandescere adauctu
<lucr. de_r. 2.1123>	Paulatimque gradus aetatis scandere adultae,
<lucr. de_r. 2.1124>	Plura sibi assumunt quam de se corpora mittunt,
<lucr. de_r. 2.1125>	Dum facile in uenas cibus omnis inditur et dum
<lucr. de_r. 2.1126>	Non ita sunt late dispessa ut multa remittant
<lucr. de_r. 2.1127>	Et plus dispendi faciant quam uescitur aetas.
<lucr. de_r. 2.1128>	Nam certe fluere atque recedere corpora rebus
<lucr. de_r. 2.1129>	Multa manus dandum est; sed plura accedere debent,
<lucr. de_r. 2.1130>	Donec alescendi summum tetigere cacumen.
<lucr. de_r. 2.1131>	Inde minutatim uiris et robur adultum
<lucr. de_r. 2.1132>	Frangit et in partem peiorem liquitur aetas.
<lucr. de_r. 2.1133>	Quippe etenim quanto est res amplior, augmine adempto,
<lucr. de_r. 2.1134>	Et quo latior est, in cunctas undique partis
<lucr. de_r. 2.1135>	Plura modo dispergit et ab se corpora mittit,
<lucr. de_r. 2.1136>	Nec facile in uenas cibus omnis diditur ei
<lucr. de_r. 2.1137>	Nec satis est, pro quam largos exaestuat aestus,
<lucr. de_r. 2.1138>	Vnde queat tantum suboriri ac suppeditare.
<lucr. de_r. 2.1139>	Iure igitur pereunt, cum rarefacta fluendo
<lucr. de_r. 2.1140>	Sunt et cum externis succumbunt omnia plagis,
<lucr. de_r. 2.1141>	Quandoquidem grandi cibus aeuo denique defit,
<lucr. de_r. 2.1142>	Nec tuditantia rem cessant extrinsecus ullam
<lucr. de_r. 2.1143>	Corpora conficere et plagis infesta domare.
<lucr. de_r. 2.1144>	Sic igitur magni quoque circum moenia mundi
<lucr. de_r. 2.1145>	Expugnata dabunt labem putrisque ruinas.
<lucr. de_r. 2.1146>	Omnia debet enim cibus integrare nouando
<lucr. de_r. 2.1147>	Et fulcire cibus, <cibus> omnia sustentare,
<lucr. de_r. 2.1148>	Nequiquam, quoniam nec uenae perpetiuntur
<lucr. de_r. 2.1149>	Quod satis est neque quantum opus est natura ministrat.
<lucr. de_r. 2.1150>	Iamque adeo fracta est aetas effetaque tellus
<lucr. de_r. 2.1151>	Vix animalia parua creat quae cuncta creauit
<lucr. de_r. 2.1152>	Saecla deditque ferarum ingentia corpora partu.
<lucr. de_r. 2.1153>	Haud, ut opinor, enim mortalia saecla superne
<lucr. de_r. 2.1154>	Aurea de caelo demisit funis in arua
<lucr. de_r. 2.1155>	Nec mare nec fluctus plangentes saxa crearunt,
<lucr. de_r. 2.1156>	Sed genuit tellus eadem quae nunc alit ex se.
<lucr. de_r. 2.1157>	Praeterea nitidas fruges uinetaque laeta
<lucr. de_r. 2.1158>	Sponte sua primum mortalibus ipsa creauit,
<lucr. de_r. 2.1159>	Ipsa dedit dulcis fetus et pabula laeta;
<lucr. de_r. 2.1160>	Quae nunc uix nostro grandescunt aucta labore,
<lucr. de_r. 2.1161>	Conterimusque boues et uiris agricolarum,
<lucr. de_r. 2.1162>	Conficimus ferrum uix aruis suppeditati:
<lucr. de_r. 2.1163>	Vsque adeo parcunt fetus augentque laborem.
<lucr. de_r. 2.1164>	Iamque caput quassans grandis suspirat arator
<lucr. de_r. 2.1165>	Crebrius, incassum magnos cecidisse labores,
<lucr. de_r. 2.1166>	Et cum tempora temporibus praesentia confert
<lucr. de_r. 2.1167>	Praeteritis, laudat fortunas saepe parentis.
<lucr. de_r. 2.1168>	Tristis item uetulae uitis sator atque <uietae>
<lucr. de_r. 2.1169>	Temporis incusat momen caelumque fatigat,
<lucr. de_r. 2.1170>	Et crepat, antiquum genus ut pietate repletum
<lucr. de_r. 2.1171>	Perfacile angustis tolerarit finibus aeuum,
<lucr. de_r. 2.1172>	Cum minor esset agri multo modus ante uiritim.
<lucr. de_r. 2.1173>	Nec tenet omnia paulatim tabescere et ire
<lucr. de_r. 2.1174>	Ad †scopulum† spatio aetatis defessa uetusto.
<lucr. de_r. 3.1>	E tenebris tantis tam clarum extollere lumen
<lucr. de_r. 3.2>	Qui primus potuisti illustrans commoda uitae,
<lucr. de_r. 3.3>	Te sequor, o Graiae gentis decus, inque tuis nunc
<lucr. de_r. 3.4>	Ficta pedum pono pressis uestigia signis,
<lucr. de_r. 3.5>	Non ita certandi cupidus quam propter amorem
<lucr. de_r. 3.6>	Quod te imitari aueo; quid enim contendat hirundo
<lucr. de_r. 3.7>	Cycnis, aut quidnam tremulis facere artubus haedi
<lucr. de_r. 3.8>	Consimile in cursu possint et fortis equi uis?
<lucr. de_r. 3.9>	Tu pater es, rerum inuentor, tu patria nobis
<lucr. de_r. 3.10>	Suppeditas praecepta, tuisque ex, inclute, chartis,
<lucr. de_r. 3.11>	Floriferis ut apes in saltibus omnia libant,
<lucr. de_r. 3.12>	Omnia nos itidem depascimur aurea dicta,
<lucr. de_r. 3.13>	Aurea, perpetua semper dignissima uita.
<lucr. de_r. 3.14>	Nam simul ac ratio tua coepit uociferari
<lucr. de_r. 3.15>	Naturam rerum, diuina mente coorta,
<lucr. de_r. 3.16>	Diffugiunt animi terrores, moenia mundi
<lucr. de_r. 3.17>	Discedunt, totum uideo per inane geri res.
<lucr. de_r. 3.18>	Apparet diuum numen sedesque quietae
<lucr. de_r. 3.19>	Quas neque concutiunt uenti nec nubila nimbis
<lucr. de_r. 3.20>	Aspergunt neque nix acri concreta pruina
<lucr. de_r. 3.21>	Cana cadens uiolat semperque innubilus aether
<lucr. de_r. 3.22>	Integit, et large diffuso lumine ridet.
<lucr. de_r. 3.23>	Omnia suppeditat porro natura neque ulla
<lucr. de_r. 3.24>	Res animi pacem delibat tempore in ullo.
<lucr. de_r. 3.25>	At contra nusquam apparent Acherusia templa
<lucr. de_r. 3.26>	Nec tellus obstat quin omnia dispiciantur,
<lucr. de_r. 3.27>	Sub pedibus quaecumque infra per inane geruntur.
<lucr. de_r. 3.28>	His ibi me rebus quaedam diuina uoluptas
<lucr. de_r. 3.29>	Percipit atque horror, quod sic natura tua ui
<lucr. de_r. 3.30>	Tam manifesta patens ex omni parte retecta est.
<lucr. de_r. 3.31>	Et quoniam docui, cunctarum exordia rerum
<lucr. de_r. 3.32>	Qualia sint et quam uariis distantia formis
<lucr. de_r. 3.33>	Sponte sua uolitent aeterno percita motu
<lucr. de_r. 3.34>	Quoue modo possint res ex his quaeque creari,
<lucr. de_r. 3.35>	Hasce secundum res animi natura uidetur
<lucr. de_r. 3.36>	Atque animae claranda meis iam uersibus esse
<lucr. de_r. 3.37>	Et metus ille foras praeceps Acheruntis agendus,
<lucr. de_r. 3.38>	Funditus humanam qui uitam turbat ab imo
<lucr. de_r. 3.39>	Omnia suffundens mortis nigrore neque ullam
<lucr. de_r. 3.40>	Esse uoluptatem liquidam puramque relinquit.
<lucr. de_r. 3.41>	Nam quod saepe homines morbos magis esse timendos
<lucr. de_r. 3.42>	Infamemque ferunt uitam quam Tartara leti
<lucr. de_r. 3.43>	Et se scire animi naturam sanguinis esse
<lucr. de_r. 3.44>	Aut etiam uenti, si fert ita forte uoluntas,
<lucr. de_r. 3.45>	Nec prorsum quicquam nostrae rationis egere,
<lucr. de_r. 3.46>	Hinc licet aduertas animum magis omnia laudis
<lucr. de_r. 3.47>	Iactari causa quam quod res ipsa probetur
<lucr. de_r. 3.48>	Extorres idem patria longeque fugati
<lucr. de_r. 3.49>	Conspectu ex hominum, foedati crimine turpi,
<lucr. de_r. 3.50>	Omnibus aerumnis affecti denique uiuunt,
<lucr. de_r. 3.51>	Et quocumque tamen miseri uenere parentant
<lucr. de_r. 3.52>	Et nigras mactant pecudes et manibu' diuis
<lucr. de_r. 3.53>	Inferias mittunt multoque in rebus acerbis
<lucr. de_r. 3.54>	Acrius aduertunt animos ad religionem.
<lucr. de_r. 3.55>	Quo magis in dubiis hominem spectare periclis
<lucr. de_r. 3.56>	Conuenit aduersisque in rebus noscere qui sit;
<lucr. de_r. 3.57>	Nam uerae uoces tum demum pectore ab imo
<lucr. de_r. 3.58>	Eliciuntur et eripitur persona, manet res.
<lucr. de_r. 3.59>	Denique auarities et honorum caeca cupido
<lucr. de_r. 3.60>	Quae miseros homines cogunt transcendere finis
<lucr. de_r. 3.61>	Iuris et interdum socios scelerum atque ministros
<lucr. de_r. 3.62>	Noctes atque dies niti praestante labore
<lucr. de_r. 3.63>	Ad summas emergere opes, haec uulnera uitae
<lucr. de_r. 3.64>	Non minimam partem mortis formidine aluntur.
<lucr. de_r. 3.65>	Turpis enim ferme contemptus et acris egestas
<lucr. de_r. 3.66>	Semota ab dulci uita stabilique uidetur
<lucr. de_r. 3.67>	Et quasi iam leti portas cunctarier ante;
<lucr. de_r. 3.68>	Vnde homines dum se falso terrore coacti
<lucr. de_r. 3.69>	Effugisse uolunt longe longeque remosse,
<lucr. de_r. 3.70>	Sanguine ciuili rem conflant diuitiasque
<lucr. de_r. 3.71>	Conduplicant auidi, caedem caede accumulantes;
<lucr. de_r. 3.72>	Crudeles gaudent in tristi funere fratris
<lucr. de_r. 3.73>	Et consanguineum mensas odere timentque.
<lucr. de_r. 3.74>	Consimili ratione ab eodem saepe timore
<lucr. de_r. 3.75>	Macerat inuidia ante oculos illum esse potentem,
<lucr. de_r. 3.76>	Illum aspectari, claro qui incedit honore,
<lucr. de_r. 3.77>	Ipsi se in tenebris uolui caenoque queruntur
<lucr. de_r. 3.78>	Intereunt partim statuarum et nominis ergo
<lucr. de_r. 3.79>	Et saepe usque adeo, mortis formidine, uitae
<lucr. de_r. 3.80>	Percipit humanos odium lucisque uidendae,
<lucr. de_r. 3.81>	Vt sibi consciscant maerenti pectore letum
<lucr. de_r. 3.82>	Obliti fontem curarum hunc esse timorem,
<lucr. de_r. 3.83>	Hunc uexare pudorem, hunc uincula amicitiai
<lucr. de_r. 3.84>	Rumpere et in summa pietatem euertere suadet.
<lucr. de_r. 3.85>	Nam iam saepe homines patriam carosque parentis
<lucr. de_r. 3.86>	Prodiderunt, uitare Acherusia templa petentes.
<lucr. de_r. 3.87>	Nam ueluti pueri trepidant atque omnia caecis
<lucr. de_r. 3.88>	In tenebris metuunt, sic nos in luce timemus
<lucr. de_r. 3.89>	Interdum, nilo quae sunt metuenda magis quam
<lucr. de_r. 3.90>	Quae pueri in tenebris pauitant finguntque futura.
<lucr. de_r. 3.91>	Hunc igitur terrorem animi tenebrasque necessest
<lucr. de_r. 3.92>	Non radii solis neque lucida tela diei
<lucr. de_r. 3.93>	Discutiant, sed naturae species ratioque.
<lucr. de_r. 3.94>	Primum animum dico, mentem quam saepe uocamus,
<lucr. de_r. 3.95>	In quo consilium uitae regimenque locatum est,
<lucr. de_r. 3.96>	Esse hominis partem nilo minus ac manus et pes
<lucr. de_r. 3.97>	Atque oculi partes animantis totius exstant.
<lucr. de_r. 3.98>	Sensum animi certa non esse in parte locatum,
<lucr. de_r. 3.99>	Verum habitum quendam uitalem corporis esse,
<lucr. de_r. 3.100>	Harmoniam Grai quam dicunt, quod faciat nos
<lucr. de_r. 3.101>	Viuere cum sensu, nulla cum in parte siet mens;
<lucr. de_r. 3.102>	Vt bona saepe ualetudo cum dicitur esse
<lucr. de_r. 3.103>	Corporis, et non est tamen haec pars ulla ualentis.
<lucr. de_r. 3.104>	Sic animi sensum non certa parte reponunt;
<lucr. de_r. 3.105>	Magno opere in quo mi diuersi errare uidentur.
<lucr. de_r. 3.106>	Saepe itaque in promptu corpus quod cernitur aegret,
<lucr. de_r. 3.107>	Cum tamen ex alia laetamur parte latenti;
<lucr. de_r. 3.108>	Et retro fit uti contra sit saepe uicissim,
<lucr. de_r. 3.109>	Cum miser ex animo laetatur corpore toto;
<lucr. de_r. 3.110>	Non alio pacto quam si, pes cum dolet aegri,
<lucr. de_r. 3.111>	In nullo caput interea sit forte dolore.
<lucr. de_r. 3.112>	Praeterea molli cum somno dedita membra
<lucr. de_r. 3.113>	Effusumque iacet sine sensu corpus onustum,
<lucr. de_r. 3.114>	Est aliud tamen in nobis quod tempore in illo
<lucr. de_r. 3.115>	Multimodis agitatur et omnis accipit in se
<lucr. de_r. 3.116>	Laetitiae motus et curas cordis inanis.
<lucr. de_r. 3.117>	Nunc animam quoque ut in membris cognoscere possis
<lucr. de_r. 3.118>	Esse neque harmonia corpus sentire solere,
<lucr. de_r. 3.119>	Principio fit uti detracto corpore multo
<lucr. de_r. 3.120>	Saepe tamen nobis in membris uita moretur;
<lucr. de_r. 3.121>	Atque eadem rursum, cum corpora pauca caloris
<lucr. de_r. 3.122>	Diffugere forasque per os est editus aer,
<lucr. de_r. 3.123>	Deserit extemplo uenas atque ossa relinquit;
<lucr. de_r. 3.124>	Noscere ut hinc possis non aequas omnia partis
<lucr. de_r. 3.125>	Corpora habere neque ex aequo fulcire salutem,
<lucr. de_r. 3.126>	Sed magis haec, uenti quae sunt calidique uaporis
<lucr. de_r. 3.127>	Semina, curare in membris ut uita moretur.
<lucr. de_r. 3.128>	Est igitur calor ac uentus uitalis in ipso
<lucr. de_r. 3.129>	Corpore qui nobis moribundos deserit artus.
<lucr. de_r. 3.130>	Quapropter quoniam est animi natura reperta
<lucr. de_r. 3.131>	Atque animae quasi pars hominis, redde harmoniai
<lucr. de_r. 3.132>	Nomen, ad organicos alto delatum Heliconi;
<lucr. de_r. 3.133>	Siue aliunde ipsi porro traxere et in illam
<lucr. de_r. 3.134>	Transtulerunt, proprio quae tum res nomine egebat.
<lucr. de_r. 3.135>	Quidquid id est, habeant: tu cetera percipe dicta.
<lucr. de_r. 3.136>	Nunc animum atque animam dico coniuncta teneri
<lucr. de_r. 3.137>	Inter se atque unam naturam conficere ex se,
<lucr. de_r. 3.138>	Sed caput esse quasi et dominari in corpore toto
<lucr. de_r. 3.139>	Consilium quod nos animum mentemque uocamus.
<lucr. de_r. 3.140>	Idque situm media regione in pectoris haeret.
<lucr. de_r. 3.141>	Hic exsultat enim pauor ac metus, haec loca circum
<lucr. de_r. 3.142>	Laetitiae mulcent; hic ergo mens animusquest.
<lucr. de_r. 3.143>	Cetera pars animae per totum dissita corpus
<lucr. de_r. 3.144>	Paret et ad numen mentis momenque mouetur.
<lucr. de_r. 3.145>	Idque sibi solum per se sapit, et sibi gaudet,
<lucr. de_r. 3.146>	Cum neque res animam neque corpus commouet una.
<lucr. de_r. 3.147>	Et quasi, cum caput aut oculus temptante dolore
<lucr. de_r. 3.148>	Laeditur in nobis, non omni concruciamur
<lucr. de_r. 3.149>	Corpore, sic animus nonnumquam laeditur ipse
<lucr. de_r. 3.150>	Laetitiaque uiget, cum cetera pars animai
<lucr. de_r. 3.151>	Per membra atque artus nulla nouitate cietur.
<lucr. de_r. 3.152>	Verum ubi uementi magis est commota metu mens,
<lucr. de_r. 3.153>	Consentire animam totam per membra uidemus
<lucr. de_r. 3.154>	Sudoresque ita palloremque exsistere toto
<lucr. de_r. 3.155>	Corpore et infringi linguam uocemque aboriri,
<lucr. de_r. 3.156>	Caligare oculos, sonere auris, succidere artus,
<lucr. de_r. 3.157>	Denique concidere ex animi terrore uidemus
<lucr. de_r. 3.158>	Saepe homines; facile ut quiuis hinc noscere possit
<lucr. de_r. 3.159>	Esse animam cum animo coniunctam, quae cum animi ui
<lucr. de_r. 3.160>	Percussast, exim corpus propellit et icit.
<lucr. de_r. 3.161>	Haec eadem ratio naturam animi atque animai
<lucr. de_r. 3.162>	Corpoream docet esse. ubi enim propellere membra,
<lucr. de_r. 3.163>	Corripere ex somno corpus mutareque uultum
<lucr. de_r. 3.164>	Atque hominem totum regere ac uersare uidetur,
<lucr. de_r. 3.165>	Quorum nil fieri sine tactu posse uidemus
<lucr. de_r. 3.166>	Nec tactum porro sine corpore, nonne fatendumst
<lucr. de_r. 3.167>	Corporea natura animum constare animamque?
<lucr. de_r. 3.168>	Praeterea pariter fungi cum corpore et una
<lucr. de_r. 3.169>	Consentire animum nobis in corpore cernis.
<lucr. de_r. 3.170>	Si minus offendit uitam uis horrida teli
<lucr. de_r. 3.171>	Ossibus ac neruis disclusis intus adacta,
<lucr. de_r. 3.172>	At tamen insequitur languor terraeque petitus
<lucr. de_r. 3.173>	Suauis et in terra mentis qui gignitur aestus,
<lucr. de_r. 3.174>	Interdumque quasi exsurgendi incerta uoluntas.
<lucr. de_r. 3.175>	Ergo corpoream naturam animi esse necessest,
<lucr. de_r. 3.176>	Corporeis quoniam telis ictuque laborat.
<lucr. de_r. 3.177>	Is tibi nunc animus quali sit corpore et unde
<lucr. de_r. 3.178>	Constiterit pergam rationem reddere dictis.
<lucr. de_r. 3.179>	Principio esse aio persubtilem atque minutis
<lucr. de_r. 3.180>	Perquam corporibus factum constare. id ita esse
<lucr. de_r. 3.181>	Hinc licet aduertas animum ut pernoscere possis.
<lucr. de_r. 3.182>	Nil adeo fieri celeri ratione uidetur,
<lucr. de_r. 3.183>	Quam sibi mens fieri proponit et incohat ipsa.
<lucr. de_r. 3.184>	Ocius ergo animus quam res se perciet ulla,
<lucr. de_r. 3.185>	Ante oculos quorum in promptu natura uidetur.
<lucr. de_r. 3.186>	At quod mobile tanto operest, constare rotundis
<lucr. de_r. 3.187>	Perquam seminibus debet perquamque minutis,
<lucr. de_r. 3.188>	Momine uti paruo possint impulsa moueri.
<lucr. de_r. 3.189>	Namque mouetur aqua et tantillo momine flutat
<lucr. de_r. 3.190>	Quippe uolubilibus paruisque creata figuris.
<lucr. de_r. 3.191>	At contra mellis constantior est natura
<lucr. de_r. 3.192>	Et pigri latices magis et cunctantior actus;
<lucr. de_r. 3.193>	Haeret enim inter se magis omnis materiai
<lucr. de_r. 3.194>	Copia, nimirum quia non tam leuibus exstat
<lucr. de_r. 3.195>	Corporibus neque tam subtilibus atque rotundis.
<lucr. de_r. 3.196>	Namque papaueris aura potest suspensa leuisque
<lucr. de_r. 3.197>	Cogere ut ab summo tibi diffluat altus aceruus:
<lucr. de_r. 3.198>	At contra lapidum collectum spicarumque
<lucr. de_r. 3.199>	Noenu potest. igitur paruissima corpora proquam
<lucr. de_r. 3.200>	Et leuissima sunt, ita mobilitate fruuntur.
<lucr. de_r. 3.201>	At contra quaecumque magis cum pondere magno
<lucr. de_r. 3.202>	Asperaque inueniuntur, eo stabilita magis sunt.
<lucr. de_r. 3.203>	Nunc igitur quoniam est animi natura reperta
<lucr. de_r. 3.204>	Mobilis egregie, perquam constare necessest
<lucr. de_r. 3.205>	Corporibus paruis et leuibus atque rotundis.
<lucr. de_r. 3.206>	Quae tibi cognita res in multis, o bone, rebus
<lucr. de_r. 3.207>	Vtilis inuenietur et opportuna cluebit.
<lucr. de_r. 3.208>	Haec quoque res etiam naturam dedicat eius,
<lucr. de_r. 3.209>	Quam tenui constet textura quamque loco se
<lucr. de_r. 3.210>	Contineat paruo, si possit conglomerari,
<lucr. de_r. 3.211>	Quod simul atque hominem leti secura quies est
<lucr. de_r. 3.212>	Indepta atque animi natura animaeque recessit,
<lucr. de_r. 3.213>	Nil ibi libatum de toto corpore cernas
<lucr. de_r. 3.214>	Ad speciem, nil ad pondus: mors omnia praestat
<lucr. de_r. 3.215>	Vitalem praeter sensum calidumque uaporem.
<lucr. de_r. 3.216>	Ergo animam totam perparuis esse necessest
<lucr. de_r. 3.217>	Seminibus, nexam per uenas uiscera neruos;
<lucr. de_r. 3.218>	Quatenus, omnis ubi e toto iam corpore cessit,
<lucr. de_r. 3.219>	Extima membrorum circumcaesura tamen se
<lucr. de_r. 3.220>	Incolumem praestat nec defit ponderis hilum.
<lucr. de_r. 3.221>	Quod genus est Bacchi cum flos euanuit aut cum
<lucr. de_r. 3.222>	Spiritus unguenti suauis diffugit in auras
<lucr. de_r. 3.223>	Aut aliquo cum iam sucus de corpore cessit;
<lucr. de_r. 3.224>	Nil oculis tamen esse minor res ipsa uidetur
<lucr. de_r. 3.225>	Propterea neque detractum de pondere quicquam,
<lucr. de_r. 3.226>	Nimirum quia multa minutaque semina sucos
<lucr. de_r. 3.227>	Efficiunt et odorem in toto corpore rerum.
<lucr. de_r. 3.228>	Quare etiam atque etiam mentis naturam animaeque
<lucr. de_r. 3.229>	Scire licet perquam pauxillis esse creatam
<lucr. de_r. 3.230>	Seminibus, quoniam fugiens nil ponderis aufert.
<lucr. de_r. 3.231>	Nec tamen haec simplex nobis natura putanda est.
<lucr. de_r. 3.232>	Tenuis enim quaedam moribundos deserit aura
<lucr. de_r. 3.233>	Mixta uapore, uapor porro trahit aera secum.
<lucr. de_r. 3.234>	Nec calor est quisquam, cui non sit mixtus et aer.
<lucr. de_r. 3.235>	Rara quod eius enim constat natura, necessest
<lucr. de_r. 3.236>	Aeris inter eum primordia multa moueri.
<lucr. de_r. 3.237>	Iam triplex animi est igitur natura reperta;
<lucr. de_r. 3.238>	Nec tamen haec sat sunt ad sensum cuncta creandum,
<lucr. de_r. 3.239>	Nil horum quoniam recipit mens posse creare
<lucr. de_r. 3.240>	Sensiferos motus, qui dant quae mente uolutant.
<lucr. de_r. 3.241>	Quarta quoque his igitur quaedam natura necessest
<lucr. de_r. 3.242>	Attribuatur. east omnino nominis expers;
<lucr. de_r. 3.243>	Qua neque mobilius quicquam neque tenuius exstat,
<lucr. de_r. 3.244>	Nec magis e paruis et leuibus ex elementis;
<lucr. de_r. 3.245>	Sensiferos motus quae didit prima per artus.
<lucr. de_r. 3.246>	Prima cietur enim, paruis perfecta figuris;
<lucr. de_r. 3.247>	Inde calor motus et uenti caeca potestas
<lucr. de_r. 3.248>	Accipit, inde aer; inde omnia mobilitantur,
<lucr. de_r. 3.249>	Concutitur sanguis, tum uiscera persentiscunt
<lucr. de_r. 3.250>	Omnia, postremis datur ossibus atque medullis
<lucr. de_r. 3.251>	Siue uoluptas est siue est contrarius ardor.
<lucr. de_r. 3.252>	Nec temere huc dolor usque potest penetrare neque acre
<lucr. de_r. 3.253>	Permanare malum, quin omnia perturbentur
<lucr. de_r. 3.254>	Vsque adeo <ut> uitae desit locus atque animai
<lucr. de_r. 3.255>	Diffugiant partes per caulas corporis omnis.
<lucr. de_r. 3.256>	Sed plerumque fit in summo quasi corpore finis
<lucr. de_r. 3.257>	Motibus: hanc ob rem uitam retinere ualemus.
<lucr. de_r. 3.258>	Nunc ea quo pacto inter sese mixta quibusque
<lucr. de_r. 3.259>	Compta modis uigeant rationem reddere auentem
<lucr. de_r. 3.260>	Abstrahit inuitum patrii sermonis egestas;
<lucr. de_r. 3.261>	Sed tamen, ut potero summatim attingere, tangam.
<lucr. de_r. 3.262>	Inter enim cursant primordia principiorum
<lucr. de_r. 3.263>	Motibus inter se, nil ut secernier unum
<lucr. de_r. 3.264>	Possit nec spatio fieri diuisa potestas,
<lucr. de_r. 3.265>	Sed quasi multae uis unius corporis exstant.
<lucr. de_r. 3.266>	Quod genus in quouis animantum uiscere uulgo
<lucr. de_r. 3.267>	Est odor et quidam calor et sapor, et tamen ex his
<lucr. de_r. 3.268>	Omnibus est unum perfectum corporis augmen.
<lucr. de_r. 3.269>	Sic calor atque aer et uenti caeca potestas
<lucr. de_r. 3.270>	Mixta creant unam naturam et mobilis illa
<lucr. de_r. 3.271>	Vis, initum motus ab se quae diuidit ollis,
<lucr. de_r. 3.272>	Sensifer unde oritur primum per uiscera motus.
<lucr. de_r. 3.273>	Nam penitus prorsum latet haec natura subestque
<lucr. de_r. 3.274>	Nec magis hac infra quicquam est in corpore nostro
<lucr. de_r. 3.275>	Atque anima est animae proporro totius ipsa.
<lucr. de_r. 3.276>	Quod genus in nostris membris et corpore toto
<lucr. de_r. 3.277>	Mixta latens animi uis est animaeque potestas,
<lucr. de_r. 3.278>	Corporibus quia de paruis paucisque creatast.
<lucr. de_r. 3.279>	Sic tibi nominis haec expers uis facta minutis
<lucr. de_r. 3.280>	Corporibus latet atque animae quasi totius ipsa
<lucr. de_r. 3.281>	Proporrost anima et dominatur corpore toto.
<lucr. de_r. 3.282>	Consimili ratione necessest uentus et aer
<lucr. de_r. 3.283>	Et calor inter se uigeant commixta per artus
<lucr. de_r. 3.284>	Atque aliis aliud subsit magis emineatque
<lucr. de_r. 3.285>	Vt quiddam fieri uideatur ab omnibus unum,
<lucr. de_r. 3.286>	Ni calor ac uentus sorsum sorsumque potestas
<lucr. de_r. 3.287>	Aeris interimant sensum diductaque soluant.
<lucr. de_r. 3.288>	Est etiam calor ille animo, quem sumit, in ira
<lucr. de_r. 3.289>	Cum feruescit et ex oculis micat acrius ardor.
<lucr. de_r. 3.290>	Est et frigida multa comes formidinis aura
<lucr. de_r. 3.291>	Quae ciet horrorem membris et concitat artus.
<lucr. de_r. 3.292>	Est etiam quoque pacati status aeris ille,
<lucr. de_r. 3.293>	Pectore tranquillo qui fit uultuque sereno.
<lucr. de_r. 3.294>	Sed calidi plus est illis quibus acria corda
<lucr. de_r. 3.295>	Iracundaque mens facile efferuescit in ira.
<lucr. de_r. 3.296>	Quo genere in primis uis est uiolenta leonum,
<lucr. de_r. 3.297>	Pectora qui fremitu rumpunt plerumque gementes
<lucr. de_r. 3.298>	Nec capere irarum fluctus in pectore possunt.
<lucr. de_r. 3.299>	At uentosa magis ceruorum frigida mens est
<lucr. de_r. 3.300>	Et gelidas citius per uiscera concitat auras
<lucr. de_r. 3.301>	Quae tremulum faciunt membris exsistere motum.
<lucr. de_r. 3.302>	At natura boum placido magis aere uiuit,
<lucr. de_r. 3.303>	Nec nimis irai fax umquam subdita percit
<lucr. de_r. 3.304>	Fumida, suffundens caecae caliginis umbra,
<lucr. de_r. 3.305>	Nec gelidis torpet telis perfixa pauoris:
<lucr. de_r. 3.306>	Interutrasque sitast, ceruos saeuosque leones.
<lucr. de_r. 3.307>	Sic hominum genus est. quamuis doctrina politos
<lucr. de_r. 3.308>	Constituat pariter quosdam, tamen illa relinquit
<lucr. de_r. 3.309>	Naturae cuiusque animi uestigia prima.
<lucr. de_r. 3.310>	Nec radicitus euelli mala posse putandumst,
<lucr. de_r. 3.311>	Quin procliuius hic iras decurrat ad acris,
<lucr. de_r. 3.312>	Ille metu citius paulo temptetur, at ille
<lucr. de_r. 3.313>	Tertius accipiat quaedam clementius aequo.
<lucr. de_r. 3.314>	Inque aliis rebus multis differre necessest
<lucr. de_r. 3.315>	Naturas hominum uarias moresque sequaces;
<lucr. de_r. 3.316>	Quorum ego nunc nequeo caecas exponere causas
<lucr. de_r. 3.317>	Nec reperire figurarum tot nomina quot sunt
<lucr. de_r. 3.318>	Principiis, unde haec oritur uariantia rerum.
<lucr. de_r. 3.319>	Illud in his rebus uideo firmare potesse,
<lucr. de_r. 3.320>	Vsque adeo naturarum uestigia linqui
<lucr. de_r. 3.321>	Paruula quae nequeat ratio depellere nobis,
<lucr. de_r. 3.322>	Vt nil impediat dignam dis degere uitam.
<lucr. de_r. 3.323>	Haec igitur natura tenetur corpore ab omni
<lucr. de_r. 3.324>	Ipsaque corporis est custos et causa salutis;
<lucr. de_r. 3.325>	Nam communibus inter se radicibus haerent
<lucr. de_r. 3.326>	Nec sine pernicie diuelli posse uidentur.
<lucr. de_r. 3.327>	Quod genus e thuris glebis euellere odorem
<lucr. de_r. 3.328>	Haud facile est quin intereat natura quoque eius.
<lucr. de_r. 3.329>	Sic animi atque animae naturam corpore toto
<lucr. de_r. 3.330>	Extrahere haud facile est quin omnia dissoluantur.
<lucr. de_r. 3.331>	Implexis ita principiis ab origine prima
<lucr. de_r. 3.332>	Inter se fiunt consorti praedita uita
<lucr. de_r. 3.333>	Nec sibi quaeque sine alterius ui posse uidetur
<lucr. de_r. 3.334>	Corporis atque animi sorsum sentire potestas,
<lucr. de_r. 3.335>	Sed communibus inter eas conflatur utrimque
<lucr. de_r. 3.336>	Motibus accensus nobis per uiscera sensus.
<lucr. de_r. 3.337>	Praeterea corpus per se nec gignitur umquam
<lucr. de_r. 3.338>	Nec crescit neque post mortem durare uidetur.
<lucr. de_r. 3.339>	Non enim, ut umor aquae dimittit saepe uaporem
<lucr. de_r. 3.340>	Qui datus est, neque ea causa conuellitur ipse,
<lucr. de_r. 3.341>	Sed manet incolumis, non, inquam, sic animai
<lucr. de_r. 3.342>	Discidium possunt artus perferre relicti,
<lucr. de_r. 3.343>	Sed penitus pereunt conuulsi conque putrescunt.
<lucr. de_r. 3.344>	Ex ineunte aeuo sic corporis atque animai
<lucr. de_r. 3.345>	Mutua uitalis discunt contagia motus
<lucr. de_r. 3.346>	Maternis etiam membris aluoque reposta,
<lucr. de_r. 3.347>	Discidium <ut> nequeat fieri sine peste maloque;
<lucr. de_r. 3.348>	Vt uideas, quoniam coniunctast causa salutis,
<lucr. de_r. 3.349>	Coniunctam quoque naturam consistere eorum.
<lucr. de_r. 3.350>	Quod superest, siquis corpus sentire refutat
<lucr. de_r. 3.351>	Atque animam credit permixtam corpore toto
<lucr. de_r. 3.352>	Suscipere hunc motum quem sensum nominitamus,
<lucr. de_r. 3.353>	Vel manifestas res contra uerasque repugnat.
<lucr. de_r. 3.354>	Quid sit enim corpus sentire quis afferet umquam,
<lucr. de_r. 3.355>	Si non ipsa palam quod res dedit ac docuit nos?
<lucr. de_r. 3.356>	At dimissa anima corpus caret undique sensu;
<lucr. de_r. 3.357>	Perdit enim quod non proprium fuit eius in aeuo,
<lucr. de_r. 3.358>	Multaque praeterea perdit cum expellitur aeuo.
<lucr. de_r. 3.359>	Dicere porro oculos nullam rem cernere posse,
<lucr. de_r. 3.360>	Sed per eos animum ut foribus spectare reclusis,
<lucr. de_r. 3.361>	Difficilest, contra cum sensus ducat eorum;
<lucr. de_r. 3.362>	Sensus enim trahit atque acies detrudit ad ipsas;
<lucr. de_r. 3.363>	Fulgida praesertim cum cernere saepe nequimus,
<lucr. de_r. 3.364>	Lumina luminibus quia nobis praepediuntur.
<lucr. de_r. 3.365>	Quod foribus non fit; neque enim, qua cernimus ipsi,
<lucr. de_r. 3.366>	Ostia suscipiunt ullum reclusa laborem.
<lucr. de_r. 3.367>	Praeterea si pro foribus sunt lumina nostra,
<lucr. de_r. 3.368>	Iam magis exemptis oculis debere uidetur
<lucr. de_r. 3.369>	Cernere res animus sublatis postibus ipsis.
<lucr. de_r. 3.370>	Illud in his rebus nequaquam sumere possis,
<lucr. de_r. 3.371>	Democriti quod sancta uiri sententia ponit,
<lucr. de_r. 3.372>	Corporis atque animi primordia singula priuis
<lucr. de_r. 3.373>	Apposita alternis uariare, ac nectere membra.
<lucr. de_r. 3.374>	Nam cum multo sunt animae elementa minora
<lucr. de_r. 3.375>	Quam quibus e corpus nobis et uiscera constant,
<lucr. de_r. 3.376>	Tum numero quoque concedunt et rara per artus
<lucr. de_r. 3.377>	Dissita sunt dumtaxat; ut hoc promittere possis,
<lucr. de_r. 3.378>	Quantula prima queant nobis iniecta ciere
<lucr. de_r. 3.379>	Corpora sensiferos motus in corpore, tanta
<lucr. de_r. 3.380>	Interualla tenere exordia prima animai.
<lucr. de_r. 3.381>	Nam neque pulueris interdum sentimus adhaesum
<lucr. de_r. 3.382>	Corpore nec membris incussam sidere cretam,
<lucr. de_r. 3.383>	Nec nebulam noctu neque aranei tenuia fila
<lucr. de_r. 3.384>	Obuia sentimus, quando obretimur euntes,
<lucr. de_r. 3.385>	Nec supera caput eiusdem cecidisse uietam
<lucr. de_r. 3.386>	Vestem nec plumas auium papposque uolantis
<lucr. de_r. 3.387>	Qui nimia leuitate cadunt plerumque grauatim,
<lucr. de_r. 3.388>	Nec repentis itum cuiusuiscumque animantis
<lucr. de_r. 3.389>	Sentimus nec priua pedum uestigia quaeque,
<lucr. de_r. 3.390>	Corpore quae in nostro culices et cetera ponunt.
<lucr. de_r. 3.391>	Vsque adeo prius est in nobis multa ciendum,
<lucr. de_r. 3.392>	Quam primordia sentiscant concussa animai
<lucr. de_r. 3.393>	Semina corporibus nostris immixta per artus,
<lucr. de_r. 3.394>	Et quam in his interuallis tuditantia possint
<lucr. de_r. 3.395>	Concursare coire et dissultare uicissim.
<lucr. de_r. 3.396>	Et magis est animus uitai claustra coercens
<lucr. de_r. 3.397>	Et dominantior ad uitam quam uis animai.
<lucr. de_r. 3.398>	Nam sine mente animoque nequit residere per artus
<lucr. de_r. 3.399>	Temporis exiguam partem pars ulla animai,
<lucr. de_r. 3.400>	Sed comes insequitur facile et discedit in auras
<lucr. de_r. 3.401>	Et gelidos artus in leti frigore linquit.
<lucr. de_r. 3.402>	At manet in uita cui mens animusque remansit.
<lucr. de_r. 3.403>	Quamuis est circum caesis lacer undique membris
<lucr. de_r. 3.404>	Truncus, adempta anima circum membrisque remota
<lucr. de_r. 3.405>	Viuit et aetherias uitalis suscipit auras.
<lucr. de_r. 3.406>	Si non omnimodis, at magna parte animai
<lucr. de_r. 3.407>	Priuatus, tamen in uita cunctatur et haeret;
<lucr. de_r. 3.408>	Vt, lacerato oculo circum si pupula mansit
<lucr. de_r. 3.409>	Incolumis, stat cernundi uiuata potestas,
<lucr. de_r. 3.410>	Dummodo ne totum corrumpas luminis orbem
<lucr. de_r. 3.411>	Et circum caedas aciem solamque relinquas;
<lucr. de_r. 3.412>	Id quoque enim sine pernicie non fiet eorum.
<lucr. de_r. 3.413>	At si tantula pars oculi media illa peresa est,
<lucr. de_r. 3.414>	Occidit extemplo lumen tenebraeque sequuntur,
<lucr. de_r. 3.415>	Incolumis quamuis alioquist splendidus orbis.
<lucr. de_r. 3.416>	Hoc anima atque animus uincti sunt foedere semper.
<lucr. de_r. 3.417>	Nunc age, natiuos animantibus et mortalis
<lucr. de_r. 3.418>	Esse animos animasque leuis ut noscere possis,
<lucr. de_r. 3.419>	Conquisita diu dulcique reperta labore
<lucr. de_r. 3.420>	Digna tua pergam disponere carmina uita.
<lucr. de_r. 3.421>	Tu fac utrumque uno sub iungas nomine eorum,
<lucr. de_r. 3.422>	Atque animam uerbi causa cum dicere pergam,
<lucr. de_r. 3.423>	Mortalem esse docens, animum quoque dicere credas,
<lucr. de_r. 3.424>	Quatenus est unum inter se coniunctaque res est.
<lucr. de_r. 3.425>	Principio quoniam tenuem constare minutis
<lucr. de_r. 3.426>	Corporibus docui multoque minoribus esse
<lucr. de_r. 3.427>	Principiis factam quam liquidus umor aquai
<lucr. de_r. 3.428>	Aut nebula aut fumus - nam longe mobilitate
<lucr. de_r. 3.429>	Praestat et a tenui causa magis icta mouetur;
<lucr. de_r. 3.430>	Quippe ubi imaginibus fumi nebulaeque mouetur.
<lucr. de_r. 3.431>	Quod genus in somnis sopiti ubi cernimus alte
<lucr. de_r. 3.432>	Exhalare uaporem altaria ferreque fumum;
<lucr. de_r. 3.433>	Nam procul haec dubio nobis simulacra geruntur
<lucr. de_r. 3.434>	Nunc igitur quoniam quassatis undique uasis
<lucr. de_r. 3.435>	Diffluere umorem et laticem discedere cernis
<lucr. de_r. 3.436>	Et nebula ac fumus quoniam discedit in auras,
<lucr. de_r. 3.437>	Crede animam quoque diffundi multoque perire
<lucr. de_r. 3.438>	Ocius et citius dissolui in corpora prima,
<lucr. de_r. 3.439>	Cum semel ex hominis membris ablata recessit.
<lucr. de_r. 3.440>	Quippe etenim corpus, quod uas quasi constitit eius,
<lucr. de_r. 3.441>	Cum cohibere nequit conquassatum ex aliqua re
<lucr. de_r. 3.442>	Ac rarefactum detracto sanguine uenis,
<lucr. de_r. 3.443>	Aere qui credas posse hanc cohiberier ullo,
<lucr. de_r. 3.444>	Corpore qui nostro rarus magis incohibescit?
<lucr. de_r. 3.445>	Praeterea gigni pariter cum corpore et una
<lucr. de_r. 3.446>	Crescere sentimus pariterque senescere mentem.
<lucr. de_r. 3.447>	Nam uelut infirmo pueri teneroque uagantur
<lucr. de_r. 3.448>	Corpore, sic animi sequitur sententia tenuis.
<lucr. de_r. 3.449>	Inde ubi robustis adoleuit uiribus aetas,
<lucr. de_r. 3.450>	Consilium quoque maius et auctior est animi uis.
<lucr. de_r. 3.451>	Post ubi iam ualidis quassatum est uiribus aeui
<lucr. de_r. 3.452>	Corpus et obtusis ceciderunt uiribus artus,
<lucr. de_r. 3.453>	Claudicat ingenium, delirat lingua, <labat> mens,
<lucr. de_r. 3.454>	Omnia deficiunt atque uno tempore desunt.
<lucr. de_r. 3.455>	Ergo dissolui quoque conuenit omnem animai
<lucr. de_r. 3.456>	Naturam, ceu fumus, in altas aeris auras;
<lucr. de_r. 3.457>	Quandoquidem gigni pariter pariterque uidemus
<lucr. de_r. 3.458>	Crescere et, ut docui, simul aeuo fessa fatisci.
<lucr. de_r. 3.459>	Huc accedit uti uideamus, corpus ut ipsum
<lucr. de_r. 3.460>	Suscipere immanis morbos durumque dolorem,
<lucr. de_r. 3.461>	Sic animum curas acris luctumque metumque;
<lucr. de_r. 3.462>	Quare participem leti quoque conuenit esse.
<lucr. de_r. 3.463>	Quin etiam morbis in corporis auius errat
<lucr. de_r. 3.464>	Saepe animus; dementit enim deliraque fatur
<lucr. de_r. 3.465>	Interdumque graui lethargo fertur in altum
<lucr. de_r. 3.466>	Aeternumque soporem oculis nutuque cadenti,
<lucr. de_r. 3.467>	Vnde neque exaudit uoces nec noscere uultus
<lucr. de_r. 3.468>	Illorum potis est, ad uitam qui reuocantes
<lucr. de_r. 3.469>	Circumstant lacrimis rorantes ora genasque.
<lucr. de_r. 3.470>	Quare animum quoque dissolui fateare necessest,
<lucr. de_r. 3.471>	Quandoquidem penetrant in eum contagia morbi.
<lucr. de_r. 3.472>	Nam dolor ac morbus leti fabricator uterquest,
<lucr. de_r. 3.473>	Multorum exitio perdocti quod sumus ante.
<lucr. de_r. 3.474>	<>
<lucr. de_r. 3.475>	<>
<lucr. de_r. 3.476>	Denique cur, hominem cum uini uis penetrauit
<lucr. de_r. 3.477>	Acris et in uenas discessit diditus ardor,
<lucr. de_r. 3.478>	Consequitur grauitas membrorum, praepediuntur
<lucr. de_r. 3.479>	Crura uacillanti, tardescit lingua, madet mens,
<lucr. de_r. 3.480>	Nant oculi, clamor singultus iurgia gliscunt,
<lucr. de_r. 3.481>	Et iam cetera de genere hoc quaecumque sequuntur,
<lucr. de_r. 3.482>	Cur ea sunt, nisi quod uemens uiolentia uini
<lucr. de_r. 3.483>	Conturbare animam consueuit corpore in ipso?
<lucr. de_r. 3.484>	At quaecumque queunt conturbari inque pediri,
<lucr. de_r. 3.485>	Significant, paulo si durior insinuarit
<lucr. de_r. 3.486>	Causa, fore ut pereant aeuo priuata futuro.
<lucr. de_r. 3.487>	Quin etiam subito ui morbi saepe coactus
<lucr. de_r. 3.488>	Ante oculos aliquis nostros, ut fulminis ictu,
<lucr. de_r. 3.489>	Concidit et spumas agit, ingemit et tremit artus,
<lucr. de_r. 3.490>	Desipit, extentat neruos, torquetur, anhelat
<lucr. de_r. 3.491>	Inconstanter, et in iactando membra fatigat.
<lucr. de_r. 3.492>	Nimirum quia uis morbi distracta per artus
<lucr. de_r. 3.493>	Turbat agens animam spumas, <ut> in aequore salso
<lucr. de_r. 3.494>	Ventorum ualidis feruescunt uiribus undae.
<lucr. de_r. 3.495>	Exprimitur porro gemitus, quia membra dolore
<lucr. de_r. 3.496>	Afficiuntur et omnino quod semina uocis
<lucr. de_r. 3.497>	Eiciuntur et ore foras glomerata feruntur
<lucr. de_r. 3.498>	Qua quasi consuerunt et sunt munita uiai.
<lucr. de_r. 3.499>	Desipientia fit, quia uis animi atque animai
<lucr. de_r. 3.500>	Conturbatur et, ut docui, diuisa seorsum
<lucr. de_r. 3.501>	Disiectatur eodem illo distracta ueneno.
<lucr. de_r. 3.502>	Inde ubi iam morbi reflexit causa reditque
<lucr. de_r. 3.503>	In latebras acer corrupti corporis umor,
<lucr. de_r. 3.504>	Tum quasi uaccillans primum consurgit et omnis
<lucr. de_r. 3.505>	Paulatim redit in sensus animamque receptat.
<lucr. de_r. 3.506>	Haec igitur tantis ubi morbis corpore in ipso
<lucr. de_r. 3.507>	Iactentur miserisque modis distracta laborent,
<lucr. de_r. 3.508>	Cur eadem credis sine corpore in aere aperto
<lucr. de_r. 3.509>	Cum ualidis uentis aetatem degere posse?
<lucr. de_r. 3.510>	Et quoniam mentem sanari, corpus ut aegrum,
<lucr. de_r. 3.511>	Cernimus et flecti medicina posse uidemus,
<lucr. de_r. 3.512>	Id quoque praesagit mortalem uiuere mentem.
<lucr. de_r. 3.513>	Addere enim partis aut ordine traicere aequumst
<lucr. de_r. 3.514>	Aut aliquid prorsum de summa detrahere hilum,
<lucr. de_r. 3.515>	Commutare animum quicumque adoritur et infit
<lucr. de_r. 3.516>	Aut aliam quamuis naturam flectere quaerit.
<lucr. de_r. 3.517>	At neque transferri sibi partis nec tribui uult
<lucr. de_r. 3.518>	Immortale quod est quicquam neque defluere hilum.
<lucr. de_r. 3.519>	Nam quodcumque suis mutatum finibus exit,
<lucr. de_r. 3.520>	Continuo hoc mors est illius quod fuit ante.
<lucr. de_r. 3.521>	Ergo animus siue aegrescit, mortalia signa
<lucr. de_r. 3.522>	Mittit, uti docui, seu flectitur a medicina.
<lucr. de_r. 3.523>	Vsque adeo falsae rationi uera uidetur
<lucr. de_r. 3.524>	Res occurrere et effugium praecludere eunti
<lucr. de_r. 3.525>	Ancipitique refutatu conuincere falsum.
<lucr. de_r. 3.526>	Denique saepe hominem paulatim cernimus ire
<lucr. de_r. 3.527>	Et membratim uitalem deperdere sensum;
<lucr. de_r. 3.528>	In pedibus primum digitos liuescere et unguis,
<lucr. de_r. 3.529>	Inde pedes et crura mori, post inde per artus
<lucr. de_r. 3.530>	Ire alios tractim gelidi uestigia leti.
<lucr. de_r. 3.531>	Scinditur atque animae haec quoniam natura nec uno
<lucr. de_r. 3.532>	Tempore sincera exsistit, mortalis habendast.
<lucr. de_r. 3.533>	Quod si forte putas ipsam se posse per artus
<lucr. de_r. 3.534>	Introrsum trahere et partis conducere in unum
<lucr. de_r. 3.535>	Atque ideo cunctis sensum deducere membris,
<lucr. de_r. 3.536>	At locus ille tamen, quo copia tanta animai
<lucr. de_r. 3.537>	Cogitur, in sensu debet maiore uideri;
<lucr. de_r. 3.538>	Qui quoniam nusquamst, nimirum ut diximus <ante>,
<lucr. de_r. 3.539>	Dilaniata foras dispergitur, interit ergo.
<lucr. de_r. 3.540>	Quin etiam si iam libeat concedere falsum
<lucr. de_r. 3.541>	Et dare posse animam glomerari in corpore eorum,
<lucr. de_r. 3.542>	Lumina qui linquunt moribundi particulatim,
<lucr. de_r. 3.543>	Mortalem tamen esse animam fateare necesse,
<lucr. de_r. 3.544>	Nec refert utrum pereat dispersa per auras
<lucr. de_r. 3.545>	An contracta suis e partibus obbrutescat,
<lucr. de_r. 3.546>	Quando hominem totum magis ac magis undique sensus
<lucr. de_r. 3.547>	Deficit et uitae minus et minus undique restat.
<lucr. de_r. 3.548>	Et quoniam mens est hominis pars una, loco quae
<lucr. de_r. 3.549>	Fixa manet certo, uelut aures atque oculi sunt
<lucr. de_r. 3.550>	Atque alii sensus qui uitam cumque gubernant,
<lucr. de_r. 3.551>	Et ueluti manus atque oculus naresue seorsum
<lucr. de_r. 3.552>	Secreta ab nobis nequeunt sentire neque esse,
<lucr. de_r. 3.553>	Sed tamen in paruo liquuntur tempore tabe,
<lucr. de_r. 3.554>	Sic animus per se non quit sine corpore et ipso
<lucr. de_r. 3.555>	Esse homine, illius quasi quod uas esse uidetur
<lucr. de_r. 3.556>	Siue aliud quid uis potius coniunctius ei
<lucr. de_r. 3.557>	Fingere, quandoquidem conexu corpus adhaeret.
<lucr. de_r. 3.558>	Denique corporis atque animi uiuata potestas
<lucr. de_r. 3.559>	Inter se coniuncta ualent uitaque fruuntur;
<lucr. de_r. 3.560>	Nec sine corpore enim uitalis edere motus
<lucr. de_r. 3.561>	Sola potest animi per se natura nec autem
<lucr. de_r. 3.562>	Cassum anima corpus durare et sensibus uti.
<lucr. de_r. 3.563>	Scilicet auulsus radicibus ut nequit ullam
<lucr. de_r. 3.564>	Dispicere ipse oculus rem sorsum corpore toto,
<lucr. de_r. 3.565>	Sic anima atque animus per se nil posse uidetur.
<lucr. de_r. 3.566>	Nimirum quia per uenas et uiscera mixtim,
<lucr. de_r. 3.567>	Per neruos atque ossa, tenentur corpore ab omni
<lucr. de_r. 3.568>	Nec magnis interuallis primordia possunt
<lucr. de_r. 3.569>	Libera dissultare, ideo conclusa mouentur
<lucr. de_r. 3.570>	Sensiferos motus quos extra corpus in auras
<lucr. de_r. 3.571>	Aeris haud possunt post mortem eiecta moueri
<lucr. de_r. 3.572>	Propterea quia non simili ratione tenentur.
<lucr. de_r. 3.573>	Corpus enim atque animans erit aer, si cohibere
<lucr. de_r. 3.574>	Sese anima atque in eos poterit concludere motus
<lucr. de_r. 3.575>	Quos ante in neruis et in ipso corpore agebat.
<lucr. de_r. 3.576>	Quare etiam atque etiam resoluto corporis omni
<lucr. de_r. 3.577>	Tegmine et eiectis extra uitalibus auris
<lucr. de_r. 3.578>	Dissolui sensus animi fateare necessest
<lucr. de_r. 3.579>	Atque animam, quoniam coniunctast causa duobus.
<lucr. de_r. 3.580>	Denique cum corpus nequeat perferre animai
<lucr. de_r. 3.581>	Discidium quin in taetro tabescat odore,
<lucr. de_r. 3.582>	Quid dubitas quin ex imo penitusque coorta
<lucr. de_r. 3.583>	Emanarit uti fumus diffusa animae uis,
<lucr. de_r. 3.584>	Atque ideo tanta mutatum putre ruina
<lucr. de_r. 3.585>	Conciderit corpus, penitus quia mota loco sunt
<lucr. de_r. 3.586>	Fundamenta, foras anima emanante per artus
<lucr. de_r. 3.587>	Perque uiarum omnis flexus, in corpore qui sunt,
<lucr. de_r. 3.588>	Atque foramina? multimodis ut noscere possis
<lucr. de_r. 3.589>	Dispertitam animae naturam exisse per artus
<lucr. de_r. 3.590>	Et prius esse sibi distractam corpore in ipso,
<lucr. de_r. 3.591>	Quam prolapsa foras enaret in aeris auras.
<lucr. de_r. 3.592>	Quin etiam finis dum uitae uertitur intra,
<lucr. de_r. 3.593>	Saepe aliqua tamen e causa labefacta uidetur
<lucr. de_r. 3.594>	Ire anima ac toto solui de corpore <uelle>
<lucr. de_r. 3.595>	Et quasi supremo languescere tempore uultus
<lucr. de_r. 3.596>	Molliaque exsangui <trunco> cadere omnia membra.
<lucr. de_r. 3.597>	Quod genus est, animo male factum cum perhibetur
<lucr. de_r. 3.598>	Aut animam liquisse; ubi iam trepidatur et omnes
<lucr. de_r. 3.599>	Extremum cupiunt uitae reprehendere uinclum.
<lucr. de_r. 3.600>	Conquassatur enim tum mens animaeque potestas
<lucr. de_r. 3.601>	Omnis et haec ipso cum corpore collabefiunt;
<lucr. de_r. 3.602>	Vt grauior paulo possit dissoluere causa.
<lucr. de_r. 3.603>	Quid dubitas tandem quin extra prodita corpus
<lucr. de_r. 3.604>	Imbecilla foras in aperto, tegmine dempto,
<lucr. de_r. 3.605>	Non modo non omnem possit durare per aeuum
<lucr. de_r. 3.606>	Sed minimum quoduis nequeat consistere tempus?
<lucr. de_r. 3.607>	Nec sibi enim quisquam moriens sentire uidetur
<lucr. de_r. 3.608>	Ire foras animam incolumem de corpore toto
<lucr. de_r. 3.609>	Nec prius ad iugulum et supera succedere fauces,
<lucr. de_r. 3.610>	Verum deficere in certa regione locatam;
<lucr. de_r. 3.611>	Vt sensus alios in parti quemque sua scit
<lucr. de_r. 3.612>	Dissolui. quod si immortalis nostra foret mens,
<lucr. de_r. 3.613>	Non tam se moriens dissolui conquereretur,
<lucr. de_r. 3.614>	Sed magis ire foras uestemque relinquere, ut anguis.
<lucr. de_r. 3.615>	Denique cur animi numquam mens consiliumque
<lucr. de_r. 3.616>	Gignitur in capite aut pedibus manibusue, sed unis
<lucr. de_r. 3.617>	Sedibus et certis regionibus omnibus haeret,
<lucr. de_r. 3.618>	Si non certa loca ad nascendum reddita cuique
<lucr. de_r. 3.619>	Sunt, et ubi quicquid possit durare creatum
<lucr. de_r. 3.620>	Atque ita multimodis partitis artubus esse,
<lucr. de_r. 3.621>	Membrorum ut numquam exsistat praeposterus ordo?
<lucr. de_r. 3.622>	Vsque adeo sequitur res rem neque flamma creari
<lucr. de_r. 3.623>	Fluminibus solitast neque in igni gignier algor.
<lucr. de_r. 3.624>	Praeterea si immortalis natura animaist
<lucr. de_r. 3.625>	Et sentire potest secreta a corpore nostro,
<lucr. de_r. 3.626>	Quinque, ut opinor, eam faciundum est sensibus auctam.
<lucr. de_r. 3.627>	Nec ratione alia nosmet proponere nobis
<lucr. de_r. 3.628>	Possumus infernas animas Acherunte uagari.
<lucr. de_r. 3.629>	Pictores itaque et scriptorum saecla priora
<lucr. de_r. 3.630>	Sic animas intro duxerunt sensibus auctas.
<lucr. de_r. 3.631>	At neque sorsum oculi neque nares nec manus ipsa
<lucr. de_r. 3.632>	Esse potest animae neque sorsum lingua, neque aures;
<lucr. de_r. 3.633>	Haud igitur per se possunt sentire neque esse.
<lucr. de_r. 3.634>	Et quoniam toto sentimus corpore inesse
<lucr. de_r. 3.635>	Vitalem sensum et totum esse animale uidemus,
<lucr. de_r. 3.636>	Si subito medium celeri praeciderit ictu
<lucr. de_r. 3.637>	Vis aliqua ut sorsum partem secernat utramque,
<lucr. de_r. 3.638>	Dispertita procul dubio quoque uis animai
<lucr. de_r. 3.639>	Et discissa simul cum corpore disicietur.
<lucr. de_r. 3.640>	At quod scinditur et partis discedit in ullas,
<lucr. de_r. 3.641>	Scilicet aeternam sibi naturam abnuit esse.
<lucr. de_r. 3.642>	Falciferos memorant currus abscidere membra
<lucr. de_r. 3.643>	Saepe ita de subito permixta caede calentis,
<lucr. de_r. 3.644>	Vt tremere in terra uideatur ab artubus id quod
<lucr. de_r. 3.645>	Decidit abscisum, cum mens tamen atque hominis uis
<lucr. de_r. 3.646>	Mobilitate mali non quit sentire dolorem
<lucr. de_r. 3.647>	Et simul in pugnae studio quod dedita mens est:
<lucr. de_r. 3.648>	Corpore reliquo pugnam caedesque petessit,
<lucr. de_r. 3.649>	Nec tenet amissam laeuam cum tegmine saepe
<lucr. de_r. 3.650>	Inter equos abstraxe rotas falcesque rapaces,
<lucr. de_r. 3.651>	Nec cecidisse alius dextram, cum scandit et instat.
<lucr. de_r. 3.652>	Inde alius conatur adempto surgere crure,
<lucr. de_r. 3.653>	Cum digitos agitat propter moribundus humi pes.
<lucr. de_r. 3.654>	Et caput abscisum calido uiuenteque trunco
<lucr. de_r. 3.655>	Seruat humi uultum uitalem oculosque patentis,
<lucr. de_r. 3.656>	Donec reliquias animai reddidit omnis.
<lucr. de_r. 3.657>	Quin etiam tibi si lingua uibrante minanti
<lucr. de_r. 3.658>	Serpentis cauda procero corpore utrumque
<lucr. de_r. 3.659>	Sit libitum in multas partis discidere ferro,
<lucr. de_r. 3.660>	Omnia iam sorsum cernes ancisa recenti
<lucr. de_r. 3.661>	Vulnere tortari et terram conspergere tabo,
<lucr. de_r. 3.662>	Ipsam seque retro partem petere ore priorem
<lucr. de_r. 3.663>	Vulneris ardenti, ut morsu premat, icta dolore.
<lucr. de_r. 3.664>	Omnibus esse igitur totas dicemus in illis
<lucr. de_r. 3.665>	Particulis animas? at ea ratione sequetur
<lucr. de_r. 3.666>	Vnam animantem animas habuisse in corpore multas.
<lucr. de_r. 3.667>	Ergo diuisast ea quae fuit una simul cum
<lucr. de_r. 3.668>	Corpore; quapropter mortale utrumque putandumst,
<lucr. de_r. 3.669>	In multas quoniam partis disciditur aeque.
<lucr. de_r. 3.670>	Praeterea si immortalis natura animai
<lucr. de_r. 3.671>	Constat et in corpus nascentibus insinuatur,
<lucr. de_r. 3.672>	Cur super anteactam aetatem meminisse nequimus
<lucr. de_r. 3.673>	Nec uestigia gestarum rerum ulla tenemus?
<lucr. de_r. 3.674>	Nam si tanto operest animi mutata potestas,
<lucr. de_r. 3.675>	Omnis ut actarum exciderit retinentia rerum,
<lucr. de_r. 3.676>	Non, ut opinor, id a leto iam longius errat;
<lucr. de_r. 3.677>	Quapropter fateare necessest quae fuit ante
<lucr. de_r. 3.678>	Interiisse et quae nunc est nunc esse creatam.
<lucr. de_r. 3.679>	Praeterea si iam perfecto corpore nobis
<lucr. de_r. 3.680>	Inferri solitast animi uiuata potestas
<lucr. de_r. 3.681>	Tum cum gignimur et uitae cum limen inimus,
<lucr. de_r. 3.682>	Haud ita conueniebat uti cum corpore et una
<lucr. de_r. 3.683>	Cum membris uideatur in ipso sanguine cresse,
<lucr. de_r. 3.684>	Sed uelut in cauea per se sibi uiuere solam
<lucr. de_r. 3.685>	Conuenit, ut sensu corpus tamen affluat omne.
<lucr. de_r. 3.686>	Quare etiam atque etiam neque originis esse putandumst
<lucr. de_r. 3.687>	Expertis animas nec leti lege solutas.
<lucr. de_r. 3.688>	Nam neque tanto opere adnecti potuisse putandumst
<lucr. de_r. 3.689>	Corporibus nostris extrinsecus insinuatas
<lucr. de_r. 3.690>	Quod fieri totum contra manifesta docet res.
<lucr. de_r. 3.691>	Namque ita conexa est per uenas uiscera neruos
<lucr. de_r. 3.692>	Ossaque, uti dentes quoque sensu participentur;
<lucr. de_r. 3.693>	Morbus ut indicat et gelidai stringor aquai
<lucr. de_r. 3.694>	Et lapis oppressus subsit si frugibus asper
<lucr. de_r. 3.695>	Nec, tam contextae cum sint, exire uidentur
<lucr. de_r. 3.696>	Incolumes posse et saluas exsoluere sese
<lucr. de_r. 3.697>	Omnibus e neruis atque ossibus articulisque.
<lucr. de_r. 3.698>	Quod si forte putas extrinsecus insinuatam
<lucr. de_r. 3.699>	Permanare animam nobis per membra solere,
<lucr. de_r. 3.700>	Tanto quique magis cum corpore fusa peribit.
<lucr. de_r. 3.701>	Quod permanat enim dissoluitur, interit ergo.
<lucr. de_r. 3.702>	Dispertitus enim per caulas corporis omnis
<lucr. de_r. 3.703>	Vt cibus, in membra atque artus cum diditur omnis,
<lucr. de_r. 3.704>	Disperit atque aliam naturam sufficit ex se,
<lucr. de_r. 3.705>	Sic anima atque animus quamuis integra recens <in>
<lucr. de_r. 3.706>	Corpus eunt, tamen in manando dissoluuntur,
<lucr. de_r. 3.707>	Dum quasi per caulas omnis diduntur in artus
<lucr. de_r. 3.708>	Particulae quibus haec animi natura creatur,
<lucr. de_r. 3.709>	Quae nunc in nostro dominatur corpore nata
<lucr. de_r. 3.710>	Ex illa quae tunc periit partita per artus.
<lucr. de_r. 3.711>	Quapropter neque natali priuata uidetur
<lucr. de_r. 3.712>	Esse die natura animae nec funeris expers.
<lucr. de_r. 3.713>	Semina praeterea linquuntur necne animai
<lucr. de_r. 3.714>	Corpore in exanimo? quod si linquuntur et insunt,
<lucr. de_r. 3.715>	Haud erit ut merito immortalis possit haberi,
<lucr. de_r. 3.716>	Partibus amissis quoniam libata recessit.
<lucr. de_r. 3.717>	Sin ita sinceris membris ablata profugit
<lucr. de_r. 3.718>	Vt nullas partis in corpore liquerit ex se,
<lucr. de_r. 3.719>	Vnde cadauera rancenti iam uiscere uermis
<lucr. de_r. 3.720>	Exspirant atque unde animantum copia tanta
<lucr. de_r. 3.721>	Exos et exsanguis tumidos perfluctuat artus?
<lucr. de_r. 3.722>	Quod si forte animas extrinsecus insinuari
<lucr. de_r. 3.723>	Vermibus et priuas in corpora posse uenire
<lucr. de_r. 3.724>	Credis nec reputas cur milia multa animarum
<lucr. de_r. 3.725>	Conueniant unde una recesserit, hoc tamen est ut
<lucr. de_r. 3.726>	Quaerendum uideatur et in discrimen agendum,
<lucr. de_r. 3.727>	Vtrum tandem animae uenentur semina quaeque
<lucr. de_r. 3.728>	Vermiculorum ipsaeque sibi fabricentur ubi sint,
<lucr. de_r. 3.729>	An quasi corporibus perfectis insinuentur.
<lucr. de_r. 3.730>	At neque cur faciant ipsae quareue laborent
<lucr. de_r. 3.731>	Dicere suppeditat. neque enim, sine corpore cum sunt,
<lucr. de_r. 3.732>	Sollicitae uolitant morbis alguque fameque.
<lucr. de_r. 3.733>	Corpus enim magis his uitiis affine laborat
<lucr. de_r. 3.734>	Et mala multa animus contage fungitur eius.
<lucr. de_r. 3.735>	Sed tamen his esto quamuis facere utile corpus
<lucr. de_r. 3.736>	Cui subeant; at qua possint uia nulla uidetur.
<lucr. de_r. 3.737>	Haud igitur faciunt animae sibi corpora et artus.
<lucr. de_r. 3.738>	Nec tamen est utqui perfectis insinuentur
<lucr. de_r. 3.739>	Corporibus; neque enim poterunt subtiliter esse
<lucr. de_r. 3.740>	Conexae neque consensu contagia fient.
<lucr. de_r. 3.741>	Denique cur acris uiolentia triste leonum
<lucr. de_r. 3.742>	Seminium sequitur, uulpes dolus, et fuga ceruis
<lucr. de_r. 3.743>	A patribus datur et patrius pauor incitat artus,
<lucr. de_r. 3.744>	Et iam cetera de genere hoc cur omnia membris
<lucr. de_r. 3.745>	Ex ineunte aeuo generascunt ingenioque,
<lucr. de_r. 3.746>	Si non, certa suo quia semine seminioque
<lucr. de_r. 3.747>	Vis animi pariter crescit cum corpore quoque?
<lucr. de_r. 3.748>	Quod si immortalis foret et mutare soleret
<lucr. de_r. 3.749>	Corpora, permixtis animantes moribus essent,
<lucr. de_r. 3.750>	Effugeret canis Hyrcano de semine saepe
<lucr. de_r. 3.751>	Cornigeri incursum cerui tremeretque per auras
<lucr. de_r. 3.752>	Aeris accipiter fugiens ueniente columba,
<lucr. de_r. 3.753>	Desiperent homines, saperent fera saecla ferarum.
<lucr. de_r. 3.754>	Illud enim falsa fertur ratione, quod aiunt
<lucr. de_r. 3.755>	Immortalem animam mutato corpore flecti.
<lucr. de_r. 3.756>	Quod mutatur enim dissoluitur, interit ergo.
<lucr. de_r. 3.757>	Traiciuntur enim partes atque ordine migrant;
<lucr. de_r. 3.758>	Quare dissolui quoque debent posse per artus,
<lucr. de_r. 3.759>	Denique ut intereant una cum corpore cunctae.
<lucr. de_r. 3.760>	Sin animas hominum dicent in corpora semper
<lucr. de_r. 3.761>	Ire humana, tamen quaeram cur e sapienti
<lucr. de_r. 3.762>	Stulta queat fieri, nec prudens sit puer ullus,
<lucr. de_r. 3.763>	<>
<lucr. de_r. 3.764>	Nec tam doctus equae pullus quam fortis equi uis.
<lucr. de_r. 3.765>	Scilicet in tenero tenerascere corpore mentem
<lucr. de_r. 3.766>	Confugient. quod si iam fit, fateare necessest
<lucr. de_r. 3.767>	Mortalem esse animam, quoniam mutata per artus
<lucr. de_r. 3.768>	Tanto opere amittit uitam sensumque priorem.
<lucr. de_r. 3.769>	Quoue modo poterit pariter cum corpore quoque
<lucr. de_r. 3.770>	Confirmata cupitum aetatis tangere florem
<lucr. de_r. 3.771>	Vis animi, nisi erit consors in origine prima?
<lucr. de_r. 3.772>	Quidue foras sibi uult membris exire senectis?
<lucr. de_r. 3.773>	An metuit conclusa manere in corpore putri
<lucr. de_r. 3.774>	Et domus aetatis spatio ne fessa uetusto
<lucr. de_r. 3.775>	Obruat? at non sunt immortali ulla pericla.
<lucr. de_r. 3.776>	Denique conubia ad Veneris partusque ferarum
<lucr. de_r. 3.777>	Esse animas praesto deridiculum esse uidetur,
<lucr. de_r. 3.778>	Exspectare immortalis mortalia membra
<lucr. de_r. 3.779>	Innumero numero certareque praeproperanter
<lucr. de_r. 3.780>	Inter se quae prima potissimaque insinuetur;
<lucr. de_r. 3.781>	Si non forte ita sunt animarum foedera pacta
<lucr. de_r. 3.782>	Vt quae prima uolans aduenerit insinuetur
<lucr. de_r. 3.783>	Prima neque inter se contendant uiribus hilum.
<lucr. de_r. 3.784>	Denique in aethere non arbor, non aequore in alto
<lucr. de_r. 3.785>	Nubes esse queunt nec pisces uiuere in aruis
<lucr. de_r. 3.786>	Nec cruor in lignis neque saxis sucus inesse.
<lucr. de_r. 3.787>	Certum ac dispositumst ubi quicquid crescat et insit.
<lucr. de_r. 3.788>	Sic animi natura nequit sine corpore oriri
<lucr. de_r. 3.789>	Sola neque a neruis et sanguine longius esse.
<lucr. de_r. 3.790>	Quod si posset enim, multo prius ipsa animi uis
<lucr. de_r. 3.791>	In capite aut umeris aut imis calcibus esse
<lucr. de_r. 3.792>	Posset et innasci quauis in parte soleret,
<lucr. de_r. 3.793>	Tandem in eodem homine atque in eodem uase manere.
<lucr. de_r. 3.794>	Quod quoniam nostro quoque constat corpore certum
<lucr. de_r. 3.795>	Dispositumque uidetur ubi esse et crescere possit
<lucr. de_r. 3.796>	Sorsum anima atque animus, tanto magis infitiandum
<lucr. de_r. 3.797>	Totum posse extra corpus durare genique.
<lucr. de_r. 3.798>	Quare, corpus ubi interiit, periisse necessest
<lucr. de_r. 3.799>	Confiteare animam distractam in corpore toto.
<lucr. de_r. 3.800>	Quippe etenim mortale aeterno iungere et una
<lucr. de_r. 3.801>	Consentire putare et fungi mutua posse
<lucr. de_r. 3.802>	Desiperest. quid enim diuersius esse putandumst
<lucr. de_r. 3.803>	Aut magis inter se disiunctum discrepitansque,
<lucr. de_r. 3.804>	Quam mortale quod est immortali atque perenni
<lucr. de_r. 3.805>	Iunctum in concilio saeuas tolerare procellas?
<lucr. de_r. 3.806>	Praeterea quaecumque manent aeterna necessest
<lucr. de_r. 3.807>	Aut quia sunt solido cum corpore respuere ictus
<lucr. de_r. 3.808>	Nec penetrare pati sibi quicquam quod queat artas
<lucr. de_r. 3.809>	Dissociare intus partis, ut materiai
<lucr. de_r. 3.810>	Corpora sunt quorum naturam ostendimus ante,
<lucr. de_r. 3.811>	Aut ideo durare aetatem posse per omnem,
<lucr. de_r. 3.812>	Plagarum quia sunt expertia, sicut inanest
<lucr. de_r. 3.813>	Quod manet intactum neque ab ictu fungitur hilum,
<lucr. de_r. 3.814>	Aut etiam quia nulla loci fit copia circum,
<lucr. de_r. 3.815>	Quo quasi res possint discedere dissoluique,
<lucr. de_r. 3.816>	Sicut summarum summast aeterna, neque extra
<lucr. de_r. 3.817>	Quis locus est quo diffugiant neque corpora sunt quae
<lucr. de_r. 3.818>	Possint incidere et ualida dissoluere plaga.
<lucr. de_r. 3.819>	Quod si forte ideo magis immortalis habendast,
<lucr. de_r. 3.820>	Quod uitalibus ab rebus munita tenetur,
<lucr. de_r. 3.821>	Aut quia non ueniunt omnino aliena salutis
<lucr. de_r. 3.822>	Aut quia quae ueniunt aliqua ratione recedunt
<lucr. de_r. 3.823>	Pulsa prius quam quid noceant sentire queamus,
<lucr. de_r. 3.824>	Praeter enim quam quod morbis cum corporis aegret,
<lucr. de_r. 3.825>	Aduenit id quod eam de rebus saepe futuris
<lucr. de_r. 3.826>	Macerat inque metu male habet curisque fatigat
<lucr. de_r. 3.827>	Praeteritisque male admissis peccata remordent.
<lucr. de_r. 3.828>	Adde furorem animi proprium atque obliuia rerum,
<lucr. de_r. 3.829>	Adde quod in nigras lethargi mergitur undas.
<lucr. de_r. 3.830>	Nil igitur mors est ad nos neque pertinet hilum,
<lucr. de_r. 3.831>	Quandoquidem natura animi mortalis habetur.
<lucr. de_r. 3.832>	Et uelut anteacto nil tempore sensimus aegri,
<lucr. de_r. 3.833>	Ad confligendum uenientibus undique Poenis,
<lucr. de_r. 3.834>	Omnia cum belli trepido concussa tumultu
<lucr. de_r. 3.835>	Horrida contremuere sub altis aetheris oris,
<lucr. de_r. 3.836>	In dubioque fuere utrorum ad regna cadendum
<lucr. de_r. 3.837>	Omnibus humanis esset terraque marique,
<lucr. de_r. 3.838>	Sic, ubi non erimus, cum corporis atque animai
<lucr. de_r. 3.839>	Discidium fuerit quibus e sumus uniter apti,
<lucr. de_r. 3.840>	Scilicet haud nobis quicquam, qui non erimus tum,
<lucr. de_r. 3.841>	Accidere omnino poterit sensumque mouere,
<lucr. de_r. 3.842>	Non si terra mari miscebitur et mare caelo.
<lucr. de_r. 3.843>	Et si iam nostro sentit de corpore postquam
<lucr. de_r. 3.844>	Distractast animi natura animaeque potestas,
<lucr. de_r. 3.845>	Nil tamen est ad nos qui comptu coniugioque
<lucr. de_r. 3.846>	Corporis atque animae consistimus uniter apti.
<lucr. de_r. 3.847>	Nec, si materiem nostram collegerit aetas
<lucr. de_r. 3.848>	Post obitum rursumque redegerit ut sita nunc est
<lucr. de_r. 3.849>	Atque iterum nobis fuerint data lumina uitae,
<lucr. de_r. 3.850>	Pertineat quicquam tamen ad nos id quoque factum,
<lucr. de_r. 3.851>	Interrupta semel cum sit repetentia nostri.
<lucr. de_r. 3.852>	Et nunc nil ad nos de nobis attinet, ante
<lucr. de_r. 3.853>	Qui fuimus, <nil> iam de illis nos afficit angor.
<lucr. de_r. 3.854>	Nam cum respicias immensi temporis omne
<lucr. de_r. 3.855>	Praeteritum spatium, tum motus materiai
<lucr. de_r. 3.856>	Multimodis quam sint, facile hoc accredere possis,
<lucr. de_r. 3.857>	Semina saepe in eodem, ut nunc sunt, ordine posta
<lucr. de_r. 3.858>	Haec eadem, quibus e nunc nos sumus, ante fuisse.
<lucr. de_r. 3.859>	Nec memori tamen id quimus reprehendere mente;
<lucr. de_r. 3.860>	Inter enim iectast uitai pausa uageque
<lucr. de_r. 3.861>	Deerrarunt passim motus ab sensibus omnes.
<lucr. de_r. 3.862>	Debet enim, misere si forte aegreque futurumst,
<lucr. de_r. 3.863>	Ipse quoque esse in eo tum tempore, cui male possit
<lucr. de_r. 3.864>	Accidere. id quoniam mors eximit, esseque probet
<lucr. de_r. 3.865>	Illum cui possint incommoda conciliari,
<lucr. de_r. 3.866>	Scire licet nobis nil esse in morte timendum
<lucr. de_r. 3.867>	Nec miserum fieri qui non est posse neque hilum
<lucr. de_r. 3.868>	Differre an nullo fuerit iam tempore natus,
<lucr. de_r. 3.869>	Mortalem uitam mors cum immortalis ademit.
<lucr. de_r. 3.870>	Proinde ubi se uideas hominem indignarier ipsum,
<lucr. de_r. 3.871>	Post mortem fore ut aut putescat corpore posto
<lucr. de_r. 3.872>	Aut flammis interfiat malisue ferarum,
<lucr. de_r. 3.873>	Scire licet non sincerum sonere atque subesse
<lucr. de_r. 3.874>	Caecum aliquem cordi stimulum, quamuis neget ipse
<lucr. de_r. 3.875>	Credere se quemquam sibi sensum in morte futurum.
<lucr. de_r. 3.876>	Non, ut opinor, enim dat quod promittit et unde,
<lucr. de_r. 3.877>	Nec radicitus e uita se tollit et eicit,
<lucr. de_r. 3.878>	Sed facit esse sui quiddam super inscius ipse.
<lucr. de_r. 3.879>	Viuus enim sibi cum proponit quisque futurum,
<lucr. de_r. 3.880>	Corpus uti uolucres lacerent in morte feraeque,
<lucr. de_r. 3.881>	Ipse sui miseret; neque enim se diuidit illim
<lucr. de_r. 3.882>	Nec remouet satis a proiecto corpore et illum
<lucr. de_r. 3.883>	Se fingit sensuque suo contaminat astans.
<lucr. de_r. 3.884>	Hinc indignatur se mortalem esse creatum
<lucr. de_r. 3.885>	Nec uidet in uera nullum fore morte alium se
<lucr. de_r. 3.886>	Qui possit uiuus sibi se lugere peremptum
<lucr. de_r. 3.887>	Stansque iacentem <se> lacerari uriue dolere.
<lucr. de_r. 3.888>	Nam si in morte malumst malis morsuque ferarum
<lucr. de_r. 3.889>	Tractari, non inuenio qui non sit acerbum
<lucr. de_r. 3.890>	Ignibus impositum calidis torrescere flammis
<lucr. de_r. 3.891>	Aut in melle situm suffocari atque rigere
<lucr. de_r. 3.892>	Frigore, cum summo gelidi cubat aequore saxi,
<lucr. de_r. 3.893>	Vrgeriue superne obtritum pondere terrae.
<lucr. de_r. 3.894>	"Iam iam non domus accipiet te laeta, neque uxor
<lucr. de_r. 3.895>	Optima nec dulces occurrent oscula nati
<lucr. de_r. 3.896>	Praeripere et tacita pectus dulcedine tangent.
<lucr. de_r. 3.897>	Non poteris factis florentibus esse, tuisque
<lucr. de_r. 3.898>	Praesidium. misero misere aiunt "omnia ademit
<lucr. de_r. 3.899>	Vna dies infesta tibi tot praemia uitae."
<lucr. de_r. 3.900>	Illud in his rebus non addunt "nec tibi earum
<lucr. de_r. 3.901>	Iam desiderium rerum super insidet una."
<lucr. de_r. 3.902>	Quod bene si uideant animo dictisque sequantur,
<lucr. de_r. 3.903>	Dissoluant animi magno se angore metuque.
<lucr. de_r. 3.904>	"Tu quidem ut es leto sopitus, sic eris aeui
<lucr. de_r. 3.905>	Quod superest cunctis priuatu doloribus aegris.
<lucr. de_r. 3.906>	At nos horrifico cinefactum te prope busto
<lucr. de_r. 3.907>	Insatiabiliter defleuimus, aeternumque
<lucr. de_r. 3.908>	Nulla dies nobis maerorem e pectore demet."
<lucr. de_r. 3.909>	Illud ab hoc igitur quaerendum est, quid sit amari
<lucr. de_r. 3.910>	Tanto opere, ad somnum si res redit atque quietem,
<lucr. de_r. 3.911>	Cur quisquam aeterno possit tabescere luctu.
<lucr. de_r. 3.912>	Hoc etiam faciunt ubi discubuere tenentque
<lucr. de_r. 3.913>	Pocula saepe homines et inumbrant ora coronis,
<lucr. de_r. 3.914>	Ex animo ut dicant "breuis hic est fructus homullis;
<lucr. de_r. 3.915>	Iam fuerit neque post umquam reuocare licebit."
<lucr. de_r. 3.916>	Tamquam in morte mali cum primis hoc sit eorum,
<lucr. de_r. 3.917>	Quod sitis exurat miseros atque arida torrat,
<lucr. de_r. 3.918>	Aut aliae cuius desiderium insideat rei.
<lucr. de_r. 3.919>	Nec sibi enim quisquam tum se uitamque requirit,
<lucr. de_r. 3.920>	Cum pariter mens et corpus sopita quiescunt.
<lucr. de_r. 3.921>	Nam licet aeternum per nos sic esse soporem,
<lucr. de_r. 3.922>	Nec desiderium nostri nos afficit ullum.
<lucr. de_r. 3.923>	Et tamen haudquaquam nostros tunc illa per artus
<lucr. de_r. 3.924>	Longe ab sensiferis primordia motibus errant,
<lucr. de_r. 3.925>	Cum correptus homo ex somno se colligit ipse.
<lucr. de_r. 3.926>	Multo igitur mortem minus ad nos esse putandumst,
<lucr. de_r. 3.927>	Si minus esse potest quam quod nil esse uidemus;
<lucr. de_r. 3.928>	Maior enim turba et disiectus materiai
<lucr. de_r. 3.929>	Consequitur leto nec quisquam expergitus exstat,
<lucr. de_r. 3.930>	Frigida quem semel est uitai pausa secuta.
<lucr. de_r. 3.931>	Denique si uocem rerum natura repente
<lucr. de_r. 3.932>	Mittat et hoc alicui nostrum sic increpet ipsa
<lucr. de_r. 3.933>	"Quid tibi tanto operest, mortalis, quod nimis aegris
<lucr. de_r. 3.934>	Luctibus indulges? quid mortem congemis ac fles?
<lucr. de_r. 3.935>	Nam si grata fuit tibi uita anteacta priorque
<lucr. de_r. 3.936>	Et non omnia pertusum congesta quasi in uas
<lucr. de_r. 3.937>	Commoda perfluxere atque ingrata interiere,
<lucr. de_r. 3.938>	Cur non ut plenus uitae conuiua recedis
<lucr. de_r. 3.939>	Aequo animoque capis securam, stulte, quietem?
<lucr. de_r. 3.940>	Sin ea quae fructus cumque es periere profusa
<lucr. de_r. 3.941>	Vitaque in offensast, cur amplius addere quaeris,
<lucr. de_r. 3.942>	Rursum quod pereat male et ingratum occidat omne,
<lucr. de_r. 3.943>	Non potius uitae finem facis atque laboris?
<lucr. de_r. 3.944>	Nam tibi praeterea quod machiner inueniamque,
<lucr. de_r. 3.945>	Quod placeat, nil est: eadem sunt omnia semper.
<lucr. de_r. 3.946>	Si tibi non annis corpus iam marcet et artus
<lucr. de_r. 3.947>	Confecti languent, eadem tamen omnia restant,
<lucr. de_r. 3.948>	Omnia si pergas uiuendo uincere saecla,
<lucr. de_r. 3.949>	Atque etiam potius, si numquam sis moriturus,"
<lucr. de_r. 3.950>	Quid respondemus, nisi iustam intendere litem
<lucr. de_r. 3.951>	Naturam et ueram uerbis exponere causam?
<lucr. de_r. 3.952>	Grandior hic uero si iam seniorque queratur
<lucr. de_r. 3.953>	Atque obitum lamentetur miser amplius aequo,
<lucr. de_r. 3.954>	Non merito inclamet magis et uoce increpet acri?
<lucr. de_r. 3.955>	"Aufer abhinc lacrimas, balatro, et compesce querelas.
<lucr. de_r. 3.956>	Omnia perfunctus uitai praemia marces.
<lucr. de_r. 3.957>	Sed quia semper aues quod abest, praesentia temnis,
<lucr. de_r. 3.958>	Imperfecta tibi elapsast ingrataque uita
<lucr. de_r. 3.959>	Et nec opinanti mors ad caput astitit ante
<lucr. de_r. 3.960>	Quam satur ac plenus possis discedere rerum.
<lucr. de_r. 3.961>	Nunc aliena tua tamen aetate omnia mitte
<lucr. de_r. 3.962>	Aequo animoque agedum †magnis† concede: necessest."
<lucr. de_r. 3.963>	Iure, ut opinor, agat, iure increpet inciletque.
<lucr. de_r. 3.964>	Cedit enim rerum nouitate extrusa uetustas
<lucr. de_r. 3.965>	Semper, et ex aliis aliud reparare necessest:
<lucr. de_r. 3.966>	Nec quisquam in barathrum nec Tartara deditur atra.
<lucr. de_r. 3.967>	Materies opus est ut crescant postera saecla;
<lucr. de_r. 3.968>	Quae tamen omnia te uita perfuncta sequentur;
<lucr. de_r. 3.969>	Nec minus ergo ante haec quam tu cecidere, cadentque.
<lucr. de_r. 3.970>	Sic alid ex alio numquam desistet oriri
<lucr. de_r. 3.971>	Vitaque mancipio nulli datur, omnibus usu.
<lucr. de_r. 3.972>	Respice item quam nil ad nos anteacta uetustas
<lucr. de_r. 3.973>	Temporis aeterni fuerit, quam nascimur ante.
<lucr. de_r. 3.974>	Hoc igitur speculum nobis natura futuri
<lucr. de_r. 3.975>	Temporis exponit post mortem denique nostram.
<lucr. de_r. 3.976>	Numquid ibi horribile apparet, num triste uidetur
<lucr. de_r. 3.977>	Quicquam, non omni somno securius exstat?
<lucr. de_r. 3.978>	Atque ea nimirum quaecumque Acherunte profundo
<lucr. de_r. 3.979>	Prodita sunt esse, in uita sunt omnia nobis.
<lucr. de_r. 3.980>	Nec miser impendens magnum timet aere saxum
<lucr. de_r. 3.981>	Tantalus, ut famast, cassa formidine torpens;
<lucr. de_r. 3.982>	Sed magis in uita diuum metus urget inanis
<lucr. de_r. 3.983>	Mortalis casumque timent quem cuique ferat fors.
<lucr. de_r. 3.984>	Nec Tityon uolucres ineunt Acherunte iacentem
<lucr. de_r. 3.985>	Nec quod sub magno scrutentur pectore quicquam
<lucr. de_r. 3.986>	Perpetuam aetatem possunt reperire profecto.
<lucr. de_r. 3.987>	Quamlibet immani proiectu corporis exstet,
<lucr. de_r. 3.988>	Qui non sola nouem dispessis iugera membris
<lucr. de_r. 3.989>	Obtineat, sed qui terrai totius orbem,
<lucr. de_r. 3.990>	Non tamen aeternum poterit perferre dolorem
<lucr. de_r. 3.991>	Nec praebere cibum proprio de corpore semper.
<lucr. de_r. 3.992>	Sed Tityos nobis hic est, in amore iacentem
<lucr. de_r. 3.993>	Quem uolucres lacerant atque exest anxius angor
<lucr. de_r. 3.994>	Aut alia quauis scindunt cuppedine curae.
<lucr. de_r. 3.995>	Sisyphus in uita quoque nobis ante oculos est
<lucr. de_r. 3.996>	Qui petere a populo fascis saeuasque securis
<lucr. de_r. 3.997>	Imbibit et semper uictus tristisque recedit.
<lucr. de_r. 3.998>	Nam petere imperium quod inanest nec datur umquam,
<lucr. de_r. 3.999>	Atque in eo semper durum sufferre laborem,
<lucr. de_r. 3.1000>	Hoc est aduerso nixantem trudere monte
<lucr. de_r. 3.1001>	Saxum quod tamen <e> summo iam uertice rursum
<lucr. de_r. 3.1002>	Voluitur et plani raptim petit aequora campi.
<lucr. de_r. 3.1003>	Deinde animi ingratam naturam pascere semper
<lucr. de_r. 3.1004>	Atque explere bonis rebus satiareque numquam,
<lucr. de_r. 3.1005>	Quod faciunt nobis annorum tempora, circum
<lucr. de_r. 3.1006>	Cum redeunt fetusque ferunt uariosque lepores,
<lucr. de_r. 3.1007>	Nec tamen explemur uitai fructibus umquam,
<lucr. de_r. 3.1008>	Hoc, ut opinor, id est, aeuo florente puellas
<lucr. de_r. 3.1009>	Quod memorant laticem pertusum congerere in uas,
<lucr. de_r. 3.1010>	Quod tamen expleri nulla ratione potestur.
<lucr. de_r. 3.1011>	Cerberus et furiae iam uero et lucis egestas,
<lucr. de_r. 3.1012>	Tartarus horriferos eructans faucibus aestus
<lucr. de_r. 3.1013>	Qui neque sunt usquam nec possunt esse profecto.
<lucr. de_r. 3.1014>	Sed metus in uita poenarum pro male factis
<lucr. de_r. 3.1015>	Est insignibus insignis, scelerisque luella,
<lucr. de_r. 3.1016>	Carcer et horribilis de saxo iactu' deorsum,
<lucr. de_r. 3.1017>	Verbera carnifices robur pix lammina taedae;
<lucr. de_r. 3.1018>	Quae tamen etsi absunt, at mens sibi conscia factis
<lucr. de_r. 3.1019>	Praemetuens adhibet stimulos torretque flagellis
<lucr. de_r. 3.1020>	Nec uidet interea qui terminus esse malorum
<lucr. de_r. 3.1021>	Possit nec quae sit poenarum denique finis
<lucr. de_r. 3.1022>	Atque eadem metuit magis haec ne in morte grauescant.
<lucr. de_r. 3.1023>	Hic Acherusia fit stultorum denique uita.
<lucr. de_r. 3.1024>	Hoc etiam tibi tute interdum dicere possis
<lucr. de_r. 3.1025>	"Lumina sis oculis etiam bonus Ancu" reliquit
<lucr. de_r. 3.1026>	Qui melior multis quam tu fuit, improbe, rebus.
<lucr. de_r. 3.1027>	Inde alii multi reges rerumque potentes
<lucr. de_r. 3.1028>	Occiderunt, magnis qui gentibus imperitarunt.
<lucr. de_r. 3.1029>	Ille quoque ipse, uiam qui quondam per mare magnum
<lucr. de_r. 3.1030>	Strauit iterque dedit legionibus ire per altum
<lucr. de_r. 3.1031>	Ac pedibus salsas docuit super ire lacunas
<lucr. de_r. 3.1032>	Et contempsit equis insultans murmura ponti,
<lucr. de_r. 3.1033>	Lumine adempto animam moribundo corpore fudit.
<lucr. de_r. 3.1034>	Scipiadas, belli fulmen, Carthaginis horror,
<lucr. de_r. 3.1035>	Ossa dedit terrae proinde ac famul infimus esset.
<lucr. de_r. 3.1036>	Adde repertores doctrinarum atque leporum,
<lucr. de_r. 3.1037>	Adde Heliconiadum comites; quorum unus Homerus
<lucr. de_r. 3.1038>	Sceptra potitus eadem aliis sopitu' quietest.
<lucr. de_r. 3.1039>	Denique Democritum postquam matura uetustas
<lucr. de_r. 3.1040>	Admonuit memores motus languescere mentis,
<lucr. de_r. 3.1041>	Sponte sua leto caput obuius obtulit ipse.
<lucr. de_r. 3.1042>	Ipse Epicurus obit decurso lumine uitae,
<lucr. de_r. 3.1043>	Qui genus humanum ingenio superauit et omnis
<lucr. de_r. 3.1044>	Restinxit, stellas exortus ut aerius sol.
<lucr. de_r. 3.1045>	Tu uero dubitabis et indignabere obire?
<lucr. de_r. 3.1046>	Mortua cui uita est prope iam uiuo atque uidenti,
<lucr. de_r. 3.1047>	Qui somno partem maiorem conteris aeui
<lucr. de_r. 3.1048>	Et uigilans stertis nec somnia cernere cessas
<lucr. de_r. 3.1049>	Sollicitamque geris cassa formidine mentem
<lucr. de_r. 3.1050>	Nec reperire potes tibi quid sit saepe mali, cum
<lucr. de_r. 3.1051>	Ebrius urgeris multis miser undique curis
<lucr. de_r. 3.1052>	Atque animi incerto fluitans errore uagaris."
<lucr. de_r. 3.1053>	Si possent homines, proinde ac sentire uidentur
<lucr. de_r. 3.1054>	Pondus inesse animo quod se grauitate fatiget,
<lucr. de_r. 3.1055>	E quibus id fiat causis quoque noscere et unde
<lucr. de_r. 3.1056>	Tanta mali tamquam moles in pectore constet,
<lucr. de_r. 3.1057>	Haud ita uitam agerent, ut nunc plerumque uidemus
<lucr. de_r. 3.1058>	Quid sibi quisque uelit nescire et quaerere semper
<lucr. de_r. 3.1059>	Commutare locum quasi onus deponere possit.
<lucr. de_r. 3.1060>	Exit saepe foras magnis ex aedibus ille,
<lucr. de_r. 3.1061>	Esse domi quem pertaesumst, subitoque <reuertit>,
<lucr. de_r. 3.1062>	Quippe foris nilo melius qui sentiat esse.
<lucr. de_r. 3.1063>	Currit agens mannos ad uillam praecipitanter,
<lucr. de_r. 3.1064>	Auxilium tectis quasi ferre ardentibus instans;
<lucr. de_r. 3.1065>	Oscitat extemplo, tetigit cum limina uillae,
<lucr. de_r. 3.1066>	Aut abit in somnum grauis atque obliuia quaerit,
<lucr. de_r. 3.1067>	Aut etiam properans urbem petit atque reuisit.
<lucr. de_r. 3.1068>	Hoc se quisque modo fugit, at quem scilicet, ut fit,
<lucr. de_r. 3.1069>	Effugere haud potis est, ingratis haeret et odit
<lucr. de_r. 3.1070>	Propterea, morbi quia causam non tenet aeger;
<lucr. de_r. 3.1071>	Quam bene si uideat, iam rebus quisque relictis
<lucr. de_r. 3.1072>	Naturam primum studeat cognoscere rerum,
<lucr. de_r. 3.1073>	Temporis aeterni quoniam, non unius horae,
<lucr. de_r. 3.1074>	Ambigitur status, in quo sit mortalibus omnis
<lucr. de_r. 3.1075>	Aetas, post mortem quae restat cumque, manenda.
<lucr. de_r. 3.1076>	Denique tanto opere in dubiis trepidare periclis
<lucr. de_r. 3.1077>	Quae mala nos subigit uitai tanta cupido?
<lucr. de_r. 3.1078>	Certa quidem finis uitae mortalibus astat
<lucr. de_r. 3.1079>	Nec deuitari letum pote quin obeamus.
<lucr. de_r. 3.1080>	Praeterea uersamur ibidem atque insumus usque
<lucr. de_r. 3.1081>	Nec noua uiuendo procuditur ulla uoluptas.
<lucr. de_r. 3.1082>	Sed dum abest quod auemus, id exsuperare uidetur
<lucr. de_r. 3.1083>	Cetera; post aliud, cum contigit illud, auemus
<lucr. de_r. 3.1084>	Et sitis aequa tenet uitai semper hiantis.
<lucr. de_r. 3.1085>	Posteraque in dubiost fortunam quam uehat aetas,
<lucr. de_r. 3.1086>	Quidue ferat nobis casus quiue exitus instet.
<lucr. de_r. 3.1087>	Nec prorsum uitam ducendo demimus hilum
<lucr. de_r. 3.1088>	Tempore de mortis nec delibare ualemus,
<lucr. de_r. 3.1089>	Quo minus esse diu possimus forte perempti.
<lucr. de_r. 3.1090>	Proinde licet quot uis uiuendo condere saecla;
<lucr. de_r. 3.1091>	Mors aeterna tamen nilo minus illa manebit,
<lucr. de_r. 3.1092>	Nec minus ille diu iam non erit, ex hodierno
<lucr. de_r. 3.1093>	Lumine qui finem uitai fecit, et ille,
<lucr. de_r. 3.1094>	Mensibus atque annis qui multis occidit ante.
<lucr. de_r. 4.1>	Auia Pieridum peragro loca nullius ante
<lucr. de_r. 4.2>	Trita solo. iuuat integros accedere fontis
<lucr. de_r. 4.3>	Atque haurire, iuuatque nouos decerpere flores
<lucr. de_r. 4.4>	Insignemque meo capiti petere inde coronam
<lucr. de_r. 4.5>	Vnde prius nulli uelarint tempora musae;
<lucr. de_r. 4.6>	Primum quod magnis doceo de rebus et artis
<lucr. de_r. 4.7>	Religionum animum nodis exsoluere pergo,
<lucr. de_r. 4.8>	Deinde quod obscura de re tam lucida pango
<lucr. de_r. 4.9>	Carmina, musaeo contingens cuncta lepore.
<lucr. de_r. 4.10>	Id quoque enim non ab nulla ratione uidetur.
<lucr. de_r. 4.11>	Nam ueluti pueris absinthia taetra medentes
<lucr. de_r. 4.12>	Cum dare conantur, prius oras pocula circum
<lucr. de_r. 4.13>	Contingunt mellis dulci flauoque liquore,
<lucr. de_r. 4.14>	Vt puerorum aetas improuida ludificetur
<lucr. de_r. 4.15>	Labrorum tenus, interea perpotet amarum
<lucr. de_r. 4.16>	Absinthi laticem deceptaque non capiatur,
<lucr. de_r. 4.17>	Sed potius tali pacto recreata ualescat,
<lucr. de_r. 4.18>	Sic ego nunc, quoniam haec ratio plerumque uidetur
<lucr. de_r. 4.19>	Tristior esse quibus non est tractata, retroque
<lucr. de_r. 4.20>	Vulgus abhorret ab hac, uolui tibi suauiloquenti
<lucr. de_r. 4.21>	Carmine Pierio rationem exponere nostram
<lucr. de_r. 4.22>	Et quasi musaeo dulci contingere melle,
<lucr. de_r. 4.23>	Si tibi forte animum tali ratione tenere
<lucr. de_r. 4.24>	Versibus in nostris possem, dum percipis omnem
<lucr. de_r. 4.25>	Naturam rerum ac persentis utilitatem.
<lucr. de_r. 4.26>	Atque animi quoniam docui natura quid esset
<lucr. de_r. 4.27>	Et quibus e rebus cum corpore compta uigeret
<lucr. de_r. 4.28>	Quoue modo distracta rediret in ordia prima,
<lucr. de_r. 4.29>	Nunc agere incipiam tibi, quod uementer ad has res
<lucr. de_r. 4.30>	Attinet, esse ea quae rerum simulacra uocamus;
<lucr. de_r. 4.31>	Quae, quasi membranae summo de corpore rerum
<lucr. de_r. 4.32>	Dereptae, uolitant ultroque citroque per auras,
<lucr. de_r. 4.33>	Atque eadem nobis uigilantibus obuia mentis
<lucr. de_r. 4.34>	Terrificant atque in somnis, cum saepe figuras
<lucr. de_r. 4.35>	Contuimur miras simulacraque luce carentum,
<lucr. de_r. 4.36>	Quae nos horrifice languentis saepe sopore
<lucr. de_r. 4.37>	Excierunt, ne forte animas Acherunte reamur
<lucr. de_r. 4.38>	Effugere aut umbras inter uiuos uolitare
<lucr. de_r. 4.39>	Neue aliquid nostri post mortem posse relinqui,
<lucr. de_r. 4.40>	Cum corpus simul atque animi natura perempta
<lucr. de_r. 4.41>	In sua discessum dederint primordia quaeque.
<lucr. de_r. 4.42>	Dico igitur rerum effigias tenuisque figuras
<lucr. de_r. 4.43>	Mittier ab rebus summo de cortice eorum;
<lucr. de_r. 4.44>	Id licet hinc quamuis hebeti cognoscere corde.
<lucr. de_r. 4.45>	Sed quoniam docui cunctarum exordia rerum
<lucr. de_r. 4.46>	Qualia sint et quam uariis distantia formis
<lucr. de_r. 4.47>	Sponte sua uolitent aeterno percita motu,
<lucr. de_r. 4.48>	Quoque modo possit res ex his quaeque creari,
<lucr. de_r. 4.49>	Nunc agere incipiam tibi, quod uementer ad has res
<lucr. de_r. 4.50>	Attinet, esse ea quae rerum simulacra uocamus,
<lucr. de_r. 4.51>	Quae quasi membranae uel cortex nominitandast,
<lucr. de_r. 4.52>	Quod speciem ac formam similem gerit eius imago
<lucr. de_r. 4.53>	Cuiuscumque cluet de corpore fusa uagari.
<lucr. de_r. 4.54>	Principio quoniam mittunt in rebus apertis
<lucr. de_r. 4.55>	Corpora res multae, partim diffusa solute,
<lucr. de_r. 4.56>	Robora ceu fumum mittunt ignesque uaporem,
<lucr. de_r. 4.57>	Et partim contexta magis condensaque, ut olim
<lucr. de_r. 4.58>	Cum teretes ponunt tunicas aestate cicadae,
<lucr. de_r. 4.59>	Et uituli cum membranas de corpore summo
<lucr. de_r. 4.60>	Nascentes mittunt, et item cum lubrica serpens
<lucr. de_r. 4.61>	Exuit in spinis uestem; nam saepe uidemus
<lucr. de_r. 4.62>	Illorum spoliis uepris uolitantibus auctas.
<lucr. de_r. 4.63>	Quae quoniam fiunt, tenuis quoque debet imago
<lucr. de_r. 4.64>	Ab rebus mitti summo de corpore rerum.
<lucr. de_r. 4.65>	Nam cur illa cadant magis ab rebusque recedant
<lucr. de_r. 4.66>	Quam quae tenuia sunt, hiscendist nulla potestas;
<lucr. de_r. 4.67>	Praesertim cum sint in summis corpora rebus
<lucr. de_r. 4.68>	Multa minuta, iaci quae possint ordine eodem
<lucr. de_r. 4.69>	Quo fuerint et formai seruare figuram,
<lucr. de_r. 4.70>	Et multo citius, quanto minus indupediri
<lucr. de_r. 4.71>	Pauca queunt et <quae> sunt prima fronte locata.
<lucr. de_r. 4.72>	Nam certe iacere ac largiri multa uidemus,
<lucr. de_r. 4.73>	Non solum ex alto penitusque, ut diximus ante,
<lucr. de_r. 4.74>	Verum de summis ipsum quoque saepe colorem.
<lucr. de_r. 4.75>	Et uulgo faciunt id lutea russaque uela
<lucr. de_r. 4.76>	Et ferrugina, cum magnis intenta theatris
<lucr. de_r. 4.77>	Per malos uulgata trabesque trementia flutant.
<lucr. de_r. 4.78>	Namque ibi consessum caueai subter et omnem
<lucr. de_r. 4.79>	Scaenai speciem, †patrum matrumque deorum†
<lucr. de_r. 4.80>	Inficiunt coguntque suo fluitare colore.
<lucr. de_r. 4.81>	Et quanto circum mage sunt inclusa theatri
<lucr. de_r. 4.82>	Moenia, tam magis haec intus perfusa lepore
<lucr. de_r. 4.83>	Omnia corrident correpta luce diei.
<lucr. de_r. 4.84>	Ergo lintea de summo cum corpore fucum
<lucr. de_r. 4.85>	Mittunt, effigias quoque debent mittere tenuis
<lucr. de_r. 4.86>	Res quaeque, ex summo quoniam iaculantur utraque.
<lucr. de_r. 4.87>	Sunt igitur iam formarum uestigia certa
<lucr. de_r. 4.88>	Quae uulgo uolitant subtili praedita filo
<lucr. de_r. 4.89>	Nec singillatim possunt secreta uideri.
<lucr. de_r. 4.90>	Praeterea omnis odor fumus uapor atque aliae res
<lucr. de_r. 4.91>	Consimiles ideo diffusae <e> rebus abundant,
<lucr. de_r. 4.92>	Ex alto quia dum ueniunt intrinsecus ortae,
<lucr. de_r. 4.93>	Scinduntur per iter flexum, nec recta uiarum
<lucr. de_r. 4.94>	Ostia sunt qua contendant exire coortae.
<lucr. de_r. 4.95>	At contra tenuis summi membrana coloris
<lucr. de_r. 4.96>	Cum iacitur, nil est quod eam discerpere possit,
<lucr. de_r. 4.97>	In promptu quoniam est in prima fronte locata.
<lucr. de_r. 4.98>	Postremo speculis in aqua splendoreque in omni
<lucr. de_r. 4.99>	Quaecumque apparent nobis simulacra, necessest,
<lucr. de_r. 4.100>	Quandoquidem simili specie sunt praedita rerum,
<lucr. de_r. 4.101>	Ex<in> imaginibus missis consistere eorum.
<lucr. de_r. 4.102>	<>
<lucr. de_r. 4.103>	<>
<lucr. de_r. 4.104>	Sunt igitur tenues formae rerum similesque
<lucr. de_r. 4.105>	Effigiae, singillatim quas cernere nemo
<lucr. de_r. 4.106>	Cum possit, tamen assiduo crebroque repulsu
<lucr. de_r. 4.107>	Reiectae reddunt speculorum ex aequore uisum,
<lucr. de_r. 4.108>	Nec ratione alia seruari posse uidentur,
<lucr. de_r. 4.109>	Tanto opere ut similes reddantur cuique figurae.
<lucr. de_r. 4.110>	Nunc age quam tenui natura constet imago
<lucr. de_r. 4.111>	Percipe. et in primis, quoniam primordia tantum
<lucr. de_r. 4.112>	Sunt infra nostros sensus tantoque minora
<lucr. de_r. 4.113>	Quam quae primum oculi coeptant non posse tueri,
<lucr. de_r. 4.114>	Nunc tamen id quoque uti confirmem, exordia rerum
<lucr. de_r. 4.115>	Cunctarum quam sint subtilia percipe paucis.
<lucr. de_r. 4.116>	Primum animalia sunt iam partim tantula, eorum ut
<lucr. de_r. 4.117>	Tertia pars nulla possit ratione uideri.
<lucr. de_r. 4.118>	Horum intestinum quoduis quale esse putandumst?
<lucr. de_r. 4.119>	Quid cordis globus aut oculi? quid membra? quid artus?
<lucr. de_r. 4.120>	Quantula sunt? quid praeterea primordia quaeque
<lucr. de_r. 4.121>	Vnde anima atque animi constet natura necessumst?
<lucr. de_r. 4.122>	Nonne uides quam sint subtilia quamque minuta?
<lucr. de_r. 4.123>	Praeterea quaecumque suo de corpore odorem
<lucr. de_r. 4.124>	Exspirant acrem, panaces absinthia taetra
<lucr. de_r. 4.125>	Habrotonique graues et tristia centaurea,
<lucr. de_r. 4.126>	Quorum unum quiduis leuiter si forte duobus
<lucr. de_r. 4.>	................
<lucr. de_r. 4.127>	Quin potius noscas rerum simulacra uagari
<lucr. de_r. 4.128>	Multa modis multis nulla ui cassaque sensu?
<lucr. de_r. 4.129>	Sed ne forte putes ea demum sola uagari,
<lucr. de_r. 4.130>	Quaecumque ab rebus rerum simulacra recedunt,
<lucr. de_r. 4.131>	Sunt etiam quae sponte sua gignuntur et ipsa
<lucr. de_r. 4.132>	Constituuntur in hoc caelo qui dicitur aer,
<lucr. de_r. 4.133>	Quae multis formata modis sublime feruntur,
<lucr. de_r. 4.134>	Vt nubis facile interdum concrescere in alto
<lucr. de_r. 4.135>	Cernimus et mundi speciem uiolare serenam
<lucr. de_r. 4.136>	Aera mulcentis motu. nam saepe Gigantum
<lucr. de_r. 4.137>	Ora uolare uidentur et umbram ducere late,
<lucr. de_r. 4.138>	Interdum magni montes auulsaque saxa
<lucr. de_r. 4.139>	Montibus anteire et solem succedere praeter,
<lucr. de_r. 4.140>	Inde alios trahere atque inducere belua nimbos.
<lucr. de_r. 4.141>	Nec speciem mutare suam liquentia cessant
<lucr. de_r. 4.142>	Et cuiusque modi formarum uertere in oras.
<lucr. de_r. 4.143>	Nunc ea quam facili et celeri ratione genantur
<lucr. de_r. 4.144>	Perpetuoque fluant ab rebus lapsaque cedant
<lucr. de_r. 4.0-1>	................
<lucr. de_r. 4.145>	Semper enim summum quicquid de rebus abundat
<lucr. de_r. 4.146>	Quod iaculentur. et hoc alias cum peruenit in res,
<lucr. de_r. 4.147>	Transit, ut in primis uestem. sed ubi aspera saxa
<lucr. de_r. 4.148>	Aut in materiam ligni peruenit, ibi iam
<lucr. de_r. 4.149>	Scinditur ut nullum simulacrum reddere possit.
<lucr. de_r. 4.150>	At cum splendida quae constant opposta fuerunt
<lucr. de_r. 4.151>	Densaque, ut in primis speculum est, nil accidit horum.
<lucr. de_r. 4.152>	Nam neque, uti uestem, possunt transire, neque autem
<lucr. de_r. 4.153>	Scindi; quam meminit leuor praestare salutem.
<lucr. de_r. 4.154>	Quapropter fit ut hinc nobis simulacra redundent.
<lucr. de_r. 4.155>	Et quamuis subito quouis in tempore quamque
<lucr. de_r. 4.156>	Rem contra speculum ponas, apparet imago;
<lucr. de_r. 4.157>	Perpetuo fluere ut noscas e corpore summo
<lucr. de_r. 4.158>	Texturas rerum tenuis tenuisque figuras.
<lucr. de_r. 4.159>	Ergo multa breui spatio simulacra genuntur,
<lucr. de_r. 4.160>	Vt merito celer his rebus dicatur origo.
<lucr. de_r. 4.161>	Et quasi multa breui spatio summittere debet
<lucr. de_r. 4.162>	Lumina sol ut perpetuo sint omnia plena,
<lucr. de_r. 4.163>	Sic ab rebus item simili ratione necessest
<lucr. de_r. 4.164>	Temporis in puncto rerum simulacra ferantur
<lucr. de_r. 4.165>	Multa modis multis in cunctas undique partis;
<lucr. de_r. 4.166>	Quandoquidem speculum quocumque obuertimus oris,
<lucr. de_r. 4.167>	Res ibi respondent simili forma atque colore.
<lucr. de_r. 4.168>	Praeterea modo cum fuerit liquidissima caeli
<lucr. de_r. 4.169>	Tempestas, perquam subito fit turbida foede,
<lucr. de_r. 4.170>	Vndique uti tenebras omnis Acherunta rearis
<lucr. de_r. 4.171>	Liquisse et magnas caeli complesse cauernas,
<lucr. de_r. 4.172>	Vsque adeo taetra nimborum nocte coorta
<lucr. de_r. 4.173>	Impendent atrae formidinis ora superne;
<lucr. de_r. 4.174>	Quorum quantula pars sit imago dicere nemost
<lucr. de_r. 4.175>	Qui possit neque eam rationem reddere dictis.
<lucr. de_r. 4.176>	Nunc age, quam celeri motu simulacra ferantur
<lucr. de_r. 4.177>	Et quae mobilitas ollis tranantibus auras
<lucr. de_r. 4.178>	Reddita sit, longo spatio ut breuis hora teratur,
<lucr. de_r. 4.179>	In quem quaeque locum diuerso numine tendunt,
<lucr. de_r. 4.180>	Suauidicis potius quam multis uersibus edam;
<lucr. de_r. 4.181>	Paruus ut est cycni melior canor, ille gruum quam
<lucr. de_r. 4.182>	Clamor in aetheriis dispersus nubibus austri.
<lucr. de_r. 4.183>	Principio persaepe leuis res atque minutis
<lucr. de_r. 4.184>	Corporibus factas celeris licet esse uidere.
<lucr. de_r. 4.185>	In quo iam genere est solis lux et uapor eius
<lucr. de_r. 4.186>	Propterea quia sunt e primis facta minutis
<lucr. de_r. 4.187>	Quae quasi cuduntur perque aeris interuallum
<lucr. de_r. 4.188>	Non dubitant transire sequenti concita plaga.
<lucr. de_r. 4.189>	Suppeditatur enim confestim lumine lumen
<lucr. de_r. 4.190>	Et quasi protelo stimulatur fulgere fulgur.
<lucr. de_r. 4.191>	Quapropter simulacra pari ratione necessest
<lucr. de_r. 4.192>	Immemorabile per spatium transcurrere posse
<lucr. de_r. 4.193>	Temporis in puncto, primum quod paruula causa
<lucr. de_r. 4.194>	Est procul a tergo quae prouehat atque propellat,
<lucr. de_r. 4.195>	Quod superest, ubi tam uolucri leuitate ferantur;
<lucr. de_r. 4.196>	Deinde quod usque adeo textura praedita rara
<lucr. de_r. 4.197>	Mittuntur, facile ut quasuis penetrare queant res
<lucr. de_r. 4.198>	Et quasi permanare per aeris interuallum.
<lucr. de_r. 4.199>	Praeterea si quae penitus corpuscula rerum
<lucr. de_r. 4.200>	Ex altoque foras mittuntur, solis uti lux
<lucr. de_r. 4.201>	Ac uapor, haec puncto cernuntur lapsa diei
<lucr. de_r. 4.202>	Per totum caeli spatium diffundere sese,
<lucr. de_r. 4.203>	Perque uolare mare ac terras caelumque rigare,
<lucr. de_r. 4.204>	Quid quae sunt igitur iam prima fronte parata,
<lucr. de_r. 4.205>	Cum iaciuntur et emissum res nulla moratur?
<lucr. de_r. 4.206>	Quone uides citius debere et longius ire
<lucr. de_r. 4.207>	Multiplexque loci spatium transcurrere eodem
<lucr. de_r. 4.208>	Tempore quo solis peruulgant lumina caelum?
<lucr. de_r. 4.209>	Hoc etiam in primis specimen uerum esse uidetur
<lucr. de_r. 4.210>	Quam celeri motu rerum simulacra ferantur,
<lucr. de_r. 4.211>	Quod simul ac primum sub diu splendor aquai
<lucr. de_r. 4.212>	Ponitur, extemplo caelo stellante serena
<lucr. de_r. 4.213>	Sidera respondent in aqua radiantia mundi.
<lucr. de_r. 4.214>	Iamne uides igitur quam puncto tempore imago
<lucr. de_r. 4.215>	Aetheris ex oris in terrarum accidat oras?
<lucr. de_r. 4.216>	Quare etiam atque etiam mira fateare necessest
<lucr. de_r. 4.0-2>	................
<lucr. de_r. 4.217>	Corpora quae feriant oculos uisumque lacessant.
<lucr. de_r. 4.218>	Perpetuoque fluunt certis ab rebus odores;
<lucr. de_r. 4.219>	Frigus ut a fluuiis, calor ab sole, aestus ab undis
<lucr. de_r. 4.220>	Aequoris exesor moerorum litora circum.
<lucr. de_r. 4.221>	Nec uariae cessant uoces uolitare per auras.
<lucr. de_r. 4.222>	Denique in os salsi uenit umor saepe saporis,
<lucr. de_r. 4.223>	Cum mare uersamur propter, dilutaque contra
<lucr. de_r. 4.224>	Cum tuimur misceri absinthia, tangit amaror.
<lucr. de_r. 4.225>	Vsque adeo omnibus ab rebus res quaeque fluenter
<lucr. de_r. 4.226>	Fertur et in cunctas dimittitur undique partis
<lucr. de_r. 4.227>	Nec mora nec requies interdatur ulla fluendi,
<lucr. de_r. 4.228>	Perpetuo quoniam sentimus, et omnia semper
<lucr. de_r. 4.229>	Cernere odorari licet et sentire sonare.
<lucr. de_r. 4.230>	Praeterea quoniam manibus tractata figura
<lucr. de_r. 4.231>	In tenebris quaedam cognoscitur esse eadem quae
<lucr. de_r. 4.232>	Cernitur in luce et claro candore, necessest
<lucr. de_r. 4.233>	Consimili causa tactum uisumque moueri.
<lucr. de_r. 4.234>	Nunc igitur si quadratum temptamus et id nos
<lucr. de_r. 4.235>	Commouet in tenebris, in luci quae poterit res
<lucr. de_r. 4.236>	Accidere ad speciem quadrata, nisi eius imago?
<lucr. de_r. 4.237>	Esse in imaginibus quapropter causa uidetur
<lucr. de_r. 4.238>	Cernundi neque posse sine his res ulla uideri.
<lucr. de_r. 4.239>	Nunc ea quae dico rerum simulacra feruntur
<lucr. de_r. 4.240>	Vndique et in cunctas iaciuntur didita partis.
<lucr. de_r. 4.241>	Verum nos oculis quia solis cernere quimus,
<lucr. de_r. 4.242>	Propterea fit uti, speciem quo uertimus, omnes
<lucr. de_r. 4.243>	Res ibi eam contra feriant forma atque colore.
<lucr. de_r. 4.244>	Et quantum quaeque ab nobis res absit, imago
<lucr. de_r. 4.245>	Efficit ut uideamus et internoscere curat.
<lucr. de_r. 4.246>	Nam cum mittitur, extemplo protrudit agitque
<lucr. de_r. 4.247>	Aera qui inter se cumque est oculosque locatus,
<lucr. de_r. 4.248>	Isque ita per nostras acies perlabitur omnis
<lucr. de_r. 4.249>	Et quasi perterget pupillas atque ita transit.
<lucr. de_r. 4.250>	Propterea fit uti uideamus quam procul absit
<lucr. de_r. 4.251>	Res quaeque. et quanto plus aeris ante agitatur
<lucr. de_r. 4.252>	Et nostros oculos perterget longior aura,
<lucr. de_r. 4.253>	Tam procul esse magis res quaeque remota uidetur.
<lucr. de_r. 4.254>	Scilicet haec summe celeri ratione geruntur,
<lucr. de_r. 4.255>	Quale sit ut uideamus et una quam procul absit.
<lucr. de_r. 4.256>	Illud in his rebus minime mirabile habendumst,
<lucr. de_r. 4.257>	Cur, ea quae feriant oculos simulacra uideri
<lucr. de_r. 4.258>	Singula cum nequeant, res ipsae perspiciantur.
<lucr. de_r. 4.259>	Ventus enim quoque paulatim cum uerberat et cum
<lucr. de_r. 4.260>	Acre fluit frigus, non priuam quamque solemus
<lucr. de_r. 4.261>	Particulam uenti sentire et frigoris eius,
<lucr. de_r. 4.262>	Sed magis unorsum, fierique perinde uidemus
<lucr. de_r. 4.263>	Corpore tum plagas in nostro tamquam aliquae res
<lucr. de_r. 4.264>	Verberet atque sui det sensum corporis extra.
<lucr. de_r. 4.265>	Praeterea lapidem digito cum tundimus, ipsum
<lucr. de_r. 4.266>	Tangimus extremum saxi summumque colorem,
<lucr. de_r. 4.267>	Nec sentimus eum tactu, uerum magis ipsam
<lucr. de_r. 4.268>	Duritiem penitus saxi sentimus in alto.
<lucr. de_r. 4.269>	Nunc age, cur ultra speculum uideatur imago
<lucr. de_r. 4.270>	Percipe; nam certe penitus semota uidetur.
<lucr. de_r. 4.271>	Quod genus illa foris quae uere transpiciuntur,
<lucr. de_r. 4.272>	Ianua cum per se transpectum praebet apertum,
<lucr. de_r. 4.273>	Multa facitque foris ex aedibus ut uideantur.
<lucr. de_r. 4.274>	Is quoque enim duplici geminoque fit aere uisus.
<lucr. de_r. 4.275>	Primus enim citra postis tum cernitur aer,
<lucr. de_r. 4.276>	Inde fores ipsae dextra laeuaque sequuntur,
<lucr. de_r. 4.277>	Post extraria lux oculos perterget et aer
<lucr. de_r. 4.278>	Alter et illa foris quae uere transpiciuntur.
<lucr. de_r. 4.279>	Sic ubi se primum speculi proiecit imago,
<lucr. de_r. 4.280>	Dum uenit ad nostras acies, protrudit agitque
<lucr. de_r. 4.281>	Aera qui inter se cumquest oculosque locatus,
<lucr. de_r. 4.282>	Et facit ut prius hunc omnem sentire queamus
<lucr. de_r. 4.283>	Quam speculum. sed ubi speculum quoque sensimus ipsum,
<lucr. de_r. 4.284>	Continuo a nobis in idem quae fertur imago
<lucr. de_r. 4.285>	Peruenit et nostros oculos reiecta reuisit
<lucr. de_r. 4.286>	Atque alium prae se propellens aera uoluit
<lucr. de_r. 4.287>	Et facit ut prius hunc quam se uideamus, eoque
<lucr. de_r. 4.288>	Distare ab speculo tantum semota uidetur.
<lucr. de_r. 4.289>	Quare etiam atque etiam minime mirarier est par,
<lucr. de_r. 4.0-3>	................
<lucr. de_r. 4.290>	Illis quae reddunt speculorum ex aequore uisum,
<lucr. de_r. 4.291>	Aeribus binis quoniam res confit utraque.
<lucr. de_r. 4.292>	Nunc ea quae nobis membrorum dextera pars est,
<lucr. de_r. 4.293>	In speculis fit ut in laeua uideatur eo quod
<lucr. de_r. 4.294>	Planitiem ad speculi ueniens cum offendit imago,
<lucr. de_r. 4.295>	Non conuertitur incolumis, sed recta retrorsum
<lucr. de_r. 4.296>	Sic eliditur, ut siquis, prius arida quam sit
<lucr. de_r. 4.297>	Cretea persona, allidat pilaeue trabiue,
<lucr. de_r. 4.298>	Atque ea continuo rectam si fronte figuram
<lucr. de_r. 4.299>	Seruet et elisam retro sese exprimat ipsa.
<lucr. de_r. 4.300>	Fiet ut, ante oculus fuerit qui dexter, ut idem
<lucr. de_r. 4.301>	Nunc sit laeuus, et e laeuo sit mutua dexter.
<lucr. de_r. 4.302>	Fit quoque de speculo in speculum ut tradatur imago,
<lucr. de_r. 4.303>	Quinque etiam <aut> sex ut fieri simulacra suerint.
<lucr. de_r. 4.304>	Nam quaecumque retro parte interiore latebunt,
<lucr. de_r. 4.305>	Inde tamen, quamuis torte penitusque remota,
<lucr. de_r. 4.306>	Omnia per flexos aditus educta licebit
<lucr. de_r. 4.307>	Pluribus haec speculis uideantur in aedibus esse.
<lucr. de_r. 4.308>	Vsque adeo speculo in speculum translucet imago,
<lucr. de_r. 4.309>	Et cum laeua data est, fit rursum ut dextera fiat,
<lucr. de_r. 4.310>	Inde retro rursum redit et conuertit eodem.
<lucr. de_r. 4.311>	Quin etiam quaecumque latuscula sunt speculorum
<lucr. de_r. 4.312>	Assimili lateris flexura praedita nostri,
<lucr. de_r. 4.313>	Dextera ea propter nobis simulacra remittunt,
<lucr. de_r. 4.314>	Aut quia de speculo in speculum transfertur imago,
<lucr. de_r. 4.315>	Inde ad nos elisa bis aduolat, aut etiam quod
<lucr. de_r. 4.316>	Circum agitur, cum uenit, imago propterea quod
<lucr. de_r. 4.317>	Flexa figura docet speculi conuertier ad nos.
<lucr. de_r. 4.318>	Indugredi porro pariter simulacra pedemque
<lucr. de_r. 4.319>	Ponere nobiscum credas gestumque imitari
<lucr. de_r. 4.320>	Propterea quia, de speculi qua parte recedas,
<lucr. de_r. 4.321>	Continuo nequeunt illinc simulacra reuerti;
<lucr. de_r. 4.322>	Omnia quandoquidem cogit natura referri
<lucr. de_r. 4.323>	Ac resilire ab rebus ad aequos reddita flexus.
<lucr. de_r. 4.324>	Splendida porro oculi fugitant uitantque tueri.
<lucr. de_r. 4.325>	Sol etiam caecat, contra si tendere pergas,
<lucr. de_r. 4.326>	Propterea quia uis magnast ipsius et alte
<lucr. de_r. 4.327>	Aera per purum grauiter simulacra feruntur
<lucr. de_r. 4.328>	Et feriunt oculos turbantia composituras.
<lucr. de_r. 4.329>	Praeterea splendor quicumque est acer adurit
<lucr. de_r. 4.330>	Saepe oculos ideo quod semina possidet ignis
<lucr. de_r. 4.331>	Multa, dolorem oculis quae gignunt insinuando.
<lucr. de_r. 4.332>	Lurida praeterea fiunt quaecumque tuentur
<lucr. de_r. 4.333>	Arquati, quia luroris de corpore eorum
<lucr. de_r. 4.334>	Semina multa fluunt simulacris obuia rerum,
<lucr. de_r. 4.335>	Multaque sunt oculis in eorum denique mixta,
<lucr. de_r. 4.336>	Quae contage sua palloribus omnia pingunt.
<lucr. de_r. 4.337>	E tenebris autem quae sunt in luce tuemur
<lucr. de_r. 4.338>	Propterea quia, cum propior caliginis aer
<lucr. de_r. 4.339>	Ater init oculos prior et possedit apertos,
<lucr. de_r. 4.340>	Insequitur candens confestim lucidus aer
<lucr. de_r. 4.341>	Qui quasi purgat eos ac nigras discutit umbras
<lucr. de_r. 4.342>	Aeris illius. nam multis partibus hic est
<lucr. de_r. 4.343>	Mobilior multisque minutior et mage pollens.
<lucr. de_r. 4.344>	Qui simul atque uias oculorum luce repleuit
<lucr. de_r. 4.345>	Atque patefecit quas ante obsederat aer
<lucr. de_r. 4.346>	<Ater>, continuo rerum simulacra sequuntur
<lucr. de_r. 4.347>	Quae sita sunt in luce, lacessuntque ut uideamus.
<lucr. de_r. 4.348>	Quod contra facere in tenebris e luce nequimus
<lucr. de_r. 4.349>	Propterea quia posterior caliginis aer
<lucr. de_r. 4.350>	Crassior insequitur qui cuncta foramina complet
<lucr. de_r. 4.351>	Obsiditque uias oculorum, ne simulacra
<lucr. de_r. 4.352>	Possint ullarum rerum coniecta mouere.
<lucr. de_r. 4.353>	Quadratasque procul turris cum cernimus urbis,
<lucr. de_r. 4.354>	Propterea fit uti uideantur saepe rotundae,
<lucr. de_r. 4.355>	Angulus obtusus quia longe cernitur omnis
<lucr. de_r. 4.356>	Siue etiam potius non cernitur ac perit eius
<lucr. de_r. 4.357>	Plaga nec ad nostras acies perlabitur ictus,
<lucr. de_r. 4.358>	Aera per multum quia dum simulacra feruntur,
<lucr. de_r. 4.359>	Cogit hebescere eum crebris offensibus aer.
<lucr. de_r. 4.360>	Hoc ubi suffugit sensum simul angulus omnis,
<lucr. de_r. 4.361>	Fit quasi ut ad tornum saxorum structa tuantur,
<lucr. de_r. 4.362>	Non tamen ut coram quae sunt uereque rotunda,
<lucr. de_r. 4.363>	Sed quasi adumbratim paulum simulata uidentur.
<lucr. de_r. 4.364>	Vmbra uidetur item nobis in sole moueri
<lucr. de_r. 4.365>	Et uestigia nostra sequi gestumque imitari;
<lucr. de_r. 4.366>	Aera si credis priuatum lumine posse
<lucr. de_r. 4.367>	Indugredi, motus hominum gestumque sequentem.
<lucr. de_r. 4.368>	Nam nil esse potest aliud nisi lumine cassus
<lucr. de_r. 4.369>	Aer id quod nos umbram perhibere suemus.
<lucr. de_r. 4.370>	Nimirum quia terra locis ex ordine certis
<lucr. de_r. 4.371>	Lumine priuatur solis quacumque meantes
<lucr. de_r. 4.372>	Officimus, repletur item quod liquimus eius,
<lucr. de_r. 4.373>	Propterea fit uti uideatur, quae fuit umbra
<lucr. de_r. 4.374>	Corporis, e regione eadem nos usque secuta.
<lucr. de_r. 4.375>	Semper enim noua se radiorum lumina fundunt
<lucr. de_r. 4.376>	Primaque dispereunt, quasi in ignem lana trahatur.
<lucr. de_r. 4.377>	Propterea facile et spoliatur lumine terra
<lucr. de_r. 4.378>	Et repletur item nigrasque sibi abluit umbras.
<lucr. de_r. 4.379>	Nec tamen hic oculos falli concedimus hilum.
<lucr. de_r. 4.380>	Nam quocumque loco sit lux atque umbra tueri
<lucr. de_r. 4.381>	Illorum est; eadem uero sint lumina necne,
<lucr. de_r. 4.382>	Vmbraque quae fuit hic eadem nunc transeat illuc,
<lucr. de_r. 4.383>	An potius fiat paulo quod diximus ante,
<lucr. de_r. 4.384>	Hoc animi demum ratio discernere debet,
<lucr. de_r. 4.385>	Nec possunt oculi naturam noscere rerum.
<lucr. de_r. 4.386>	Proinde animi uitium hoc oculis affingere noli.
<lucr. de_r. 4.387>	Qua uehimur naui, fertur, cum stare uidetur;
<lucr. de_r. 4.388>	Quae manet in statione, ea praeter creditur ire.
<lucr. de_r. 4.389>	Et fugere ad puppim colles campique uidentur
<lucr. de_r. 4.390>	Quos agimus praeter nauem uelisque uolamus.
<lucr. de_r. 4.391>	Sidera cessare aetheriis affixa cauernis
<lucr. de_r. 4.392>	Cuncta uidentur, et assiduo sunt omnia motu,
<lucr. de_r. 4.393>	Quandoquidem longos obitus exorta reuisunt,
<lucr. de_r. 4.394>	Cum permensa suo sunt caelum corpore claro.
<lucr. de_r. 4.395>	Solque pari ratione manere et luna uidetur
<lucr. de_r. 4.396>	In statione. ea quae ferri res indicat ipsa.
<lucr. de_r. 4.397>	Exstantesque procul medio de gurgite montes
<lucr. de_r. 4.398>	Classibus inter quos liber patet exitus ingens,
<lucr. de_r. 4.399>	Insula coniunctis tamen ex his una uidetur.
<lucr. de_r. 4.400>	Atria uersari et circumcursare columnae
<lucr. de_r. 4.401>	Vsque adeo fit uti pueris uideantur, ubi ipsi
<lucr. de_r. 4.402>	Desierunt uerti, uix ut iam credere possint
<lucr. de_r. 4.403>	Non supra sese ruere omnia tecta minari.
<lucr. de_r. 4.404>	Iamque rubrum tremulis iubar ignibus erigere alte
<lucr. de_r. 4.405>	Cum coeptat natura supraque extollere montis,
<lucr. de_r. 4.406>	Quos tibi tum supra sol montis esse uidetur
<lucr. de_r. 4.407>	Comminus ipse suo contingens feruidus igni,
<lucr. de_r. 4.408>	Vix absunt nobis missus bis mille sagittae,
<lucr. de_r. 4.409>	Vix etiam cursus quingentos saepe ueruti.
<lucr. de_r. 4.410>	Inter eos solemque iacent immania ponti
<lucr. de_r. 4.411>	Aequora substrata aetheriis ingentibus oris,
<lucr. de_r. 4.412>	Interiectaque sunt terrarum milia multa
<lucr. de_r. 4.413>	Quae uariae retinent gentes et saecla ferarum.
<lucr. de_r. 4.414>	At collectus aquae digitum non altior unum,
<lucr. de_r. 4.415>	Qui lapides inter sistit per strata uiarum,
<lucr. de_r. 4.416>	Despectum praebet sub terras impete tanto,
<lucr. de_r. 4.417>	A terris quantum caeli patet altus hiatus;
<lucr. de_r. 4.418>	Nubila despicere et caelum ut uideare uidere <et>
<lucr. de_r. 4.419>	Corpora mirande sub terras abdita caelo.
<lucr. de_r. 4.420>	Denique ubi in medio nobis equus acer obhaesit
<lucr. de_r. 4.421>	Flumine et in rapidas amnis despeximus undas,
<lucr. de_r. 4.422>	Stantis equi corpus transuersum ferre uidetur
<lucr. de_r. 4.423>	Vis et in aduersum flumen contrudere raptim.
<lucr. de_r. 4.424>	Et quocumque oculos traiecimus omnia ferri
<lucr. de_r. 4.425>	Et fluere assimili nobis ratione uidentur.
<lucr. de_r. 4.426>	Porticus aequali quamuis est denique ductu
<lucr. de_r. 4.427>	Stansque in perpetuum paribus suffulta columnis,
<lucr. de_r. 4.428>	Longa tamen parte ab summa cum tota uidetur,
<lucr. de_r. 4.429>	Paulatim trahit angusti fastigia coni,
<lucr. de_r. 4.430>	Tecta solo iungens atque omnia dextera laeuis
<lucr. de_r. 4.431>	Donec in obscurum coni conduxit acumen.
<lucr. de_r. 4.432>	In pelago nautis ex undis ortus in undis
<lucr. de_r. 4.433>	Sol fit uti uideatur obire et condere lumen;
<lucr. de_r. 4.434>	Quippe ubi nil aliud nisi aquam caelumque tuentur;
<lucr. de_r. 4.435>	Ne leuiter credas labefactari undique sensus.
<lucr. de_r. 4.436>	At maris ignaris in portu clauda uidentur
<lucr. de_r. 4.437>	Nauigia aplustris fractis obnitier undis.
<lucr. de_r. 4.438>	Nam quaecumque supra rorem salis edita pars est
<lucr. de_r. 4.439>	Remorum, recta est, et recta superne guberna.
<lucr. de_r. 4.440>	Quae demersa liquorem obeunt, refracta uidentur
<lucr. de_r. 4.441>	Omnia conuerti sursumque supina reuerti
<lucr. de_r. 4.442>	Et reflexa prope in summo fluitare liquore.
<lucr. de_r. 4.443>	Raraque per caelum cum uenti nubila portant
<lucr. de_r. 4.444>	Tempore nocturno, tum splendida signa uidentur
<lucr. de_r. 4.445>	Labier aduersum nimbos atque ire superne
<lucr. de_r. 4.446>	Longe aliam in partem ac uera ratione feruntur.
<lucr. de_r. 4.447>	At si forte oculo manus uni subdita subter
<lucr. de_r. 4.448>	Pressit eum, quodam sensu fit uti uideantur
<lucr. de_r. 4.449>	Omnia quae tuimur fieri tum bina tuendo,
<lucr. de_r. 4.450>	Bina lucernarum florentia lumina flammis
<lucr. de_r. 4.451>	Binaque per totas aedes geminare supellex
<lucr. de_r. 4.452>	Et duplices hominum facies et corpora bina.
<lucr. de_r. 4.453>	Denique cum suaui deuinxit membra sopore
<lucr. de_r. 4.454>	Somnus et in summa corpus iacet omne quiete,
<lucr. de_r. 4.455>	Tum uigilare tamen nobis et membra mouere
<lucr. de_r. 4.456>	Nostra uidemur, et in noctis caligine caeca
<lucr. de_r. 4.457>	Cernere censemus solem lumenque diurnum,
<lucr. de_r. 4.458>	Conclusoque loco caelum mare flumina montis
<lucr. de_r. 4.459>	Mutare et campos pedibus transire uidemur,
<lucr. de_r. 4.460>	Et sonitus audire, seuera silentia noctis
<lucr. de_r. 4.461>	Vndique cum constent, et reddere dicta tacentes.
<lucr. de_r. 4.462>	Cetera de genere hoc mirande multa uidemus,
<lucr. de_r. 4.463>	Quae uiolare fidem quasi sensibus omnia quaerunt,
<lucr. de_r. 4.464>	Nequiquam, quoniam pars horum maxima fallit
<lucr. de_r. 4.465>	Propter opinatus animi quos addimus ipsi,
<lucr. de_r. 4.466>	Pro uisis ut sint quae non sunt sensibu' uisa.
<lucr. de_r. 4.467>	Nam nil aegrius est quam res secernere apertas
<lucr. de_r. 4.468>	Ab dubiis animus quas ab se protinus addit.
<lucr. de_r. 4.469>	Denique nil sciri siquis putat, id quoque nescit
<lucr. de_r. 4.470>	An sciri possit, quoniam nil scire fatetur.
<lucr. de_r. 4.471>	Hunc igitur contra mittam contendere causam,
<lucr. de_r. 4.472>	Qui capite ipse sua in statuit uestigia sese.
<lucr. de_r. 4.473>	Et tamen hoc quoque uti concedam scire, at id ipsum
<lucr. de_r. 4.474>	Quaeram, cum in rebus ueri nil uiderit ante,
<lucr. de_r. 4.475>	Vnde sciat quid sit scire et nescire uicissim,
<lucr. de_r. 4.476>	Notitiam ueri quae res falsique crearit
<lucr. de_r. 4.477>	Et dubium certo quae res differre probarit.
<lucr. de_r. 4.478>	Inuenies primis ab sensibus esse creatam
<lucr. de_r. 4.479>	Notitiem ueri neque sensus posse refelli.
<lucr. de_r. 4.480>	Nam maiore fide debet reperirier illud,
<lucr. de_r. 4.481>	Sponte sua ueris quod possit uincere falsa.
<lucr. de_r. 4.482>	Quid maiore fide porro quam sensus haberi
<lucr. de_r. 4.483>	Debet? an ab sensu falso ratio orta ualebit
<lucr. de_r. 4.484>	Dicere eos contra, quae tota ab sensibus orta est?
<lucr. de_r. 4.485>	Qui nisi sunt ueri, ratio quoque falsa fit omnis.
<lucr. de_r. 4.486>	An poterunt oculos aures reprehendere, an auris
<lucr. de_r. 4.487>	Tactus? an hunc porro tactum sapor arguet oris,
<lucr. de_r. 4.488>	An confutabunt nares oculiue reuincent?
<lucr. de_r. 4.489>	Non, ut opinor, ita est. nam sorsum cuique potestas
<lucr. de_r. 4.490>	Diuisast, sua uis cuiquest, ideoque necessest
<lucr. de_r. 4.491>	Et quod molle sit et gelidum feruensue seorsum
<lucr. de_r. 4.492>	Et sorsum uarios rerum sentire colores
<lucr. de_r. 4.493>	Et quaecumque coloribu' sint coniuncta uidere.
<lucr. de_r. 4.494>	Sorsus item sapor oris habet uim, sorsus odores
<lucr. de_r. 4.495>	Nascuntur, sorsum sonitus. ideoque necessest
<lucr. de_r. 4.496>	Non possint alios alii conuincere sensus.
<lucr. de_r. 4.497>	Nec porro poterunt ipsi reprehendere sese,
<lucr. de_r. 4.498>	Aequa fides quoniam debebit semper haberi.
<lucr. de_r. 4.499>	Proinde quod in quoquest his uisum tempore, uerumst.
<lucr. de_r. 4.500>	Et si non poterit ratio dissoluere causam,
<lucr. de_r. 4.501>	Cur ea quae fuerint iuxtim quadrata, procul sint
<lucr. de_r. 4.502>	Visa rotunda, tamen praestat rationis egentem
<lucr. de_r. 4.503>	Reddere mendose causas utriusque figurae,
<lucr. de_r. 4.504>	Quam manibus manifesta suis emittere quoquam
<lucr. de_r. 4.505>	Et uiolare fidem primam et conuellere tota
<lucr. de_r. 4.506>	Fundamenta quibus nixatur uita salusque.
<lucr. de_r. 4.507>	Non modo enim ratio ruat omnis, uita quoque ipsa
<lucr. de_r. 4.508>	Concidat extemplo, nisi credere sensibus ausis
<lucr. de_r. 4.509>	Praecipitesque locos uitare et cetera quae sint
<lucr. de_r. 4.510>	In genere hoc fugienda, sequi contraria quae sint.
<lucr. de_r. 4.511>	Illa tibi est igitur uerborum copia cassa
<lucr. de_r. 4.512>	Omnis quae contra sensus instructa paratast.
<lucr. de_r. 4.513>	Denique ut in fabrica, si prauast regula prima,
<lucr. de_r. 4.514>	Normaque si fallax rectis regionibus exit,
<lucr. de_r. 4.515>	Et libella aliqua si ex parti claudicat hilum,
<lucr. de_r. 4.516>	Omnia mendose fieri atque obstipa necessest
<lucr. de_r. 4.517>	Praua cubantia prona supina atque absona tecta,
<lucr. de_r. 4.518>	Iam ruere ut quaedam uideantur uelle, ruantque
<lucr. de_r. 4.519>	Prodita iudiciis fallacibus omnia primis,
<lucr. de_r. 4.520>	Sic igitur ratio tibi rerum praua necessest
<lucr. de_r. 4.521>	Falsaque sit, falsis quaecumque ab sensibus ortast.
<lucr. de_r. 4.522>	Nunc alii sensus quo pacto quisque suam rem
<lucr. de_r. 4.523>	Sentiat, haudquaquam ratio scruposa relicta est.
<lucr. de_r. 4.524>	Principio auditur sonus et uox omnis, in auris
<lucr. de_r. 4.525>	Insinuata suo pepulere ubi corpore sensum.
<lucr. de_r. 4.526>	Corpoream quoque enim <uocem> constare fatendumst
<lucr. de_r. 4.527>	Et sonitum, quoniam possunt impellere sensus.
<lucr. de_r. 4.528>	Praeterea radit uox fauces saepe facitque
<lucr. de_r. 4.529>	Asperiora foras gradiens arteria clamor.
<lucr. de_r. 4.530>	Quippe per angustum turba maiore coorta
<lucr. de_r. 4.531>	Ire foras ubi coeperunt primordia uocum,
<lucr. de_r. 4.532>	Scilicet expletis quoque ianua raditur oris.
<lucr. de_r. 4.533>	Haud igitur dubiumst quin uoces uerbaque constent
<lucr. de_r. 4.534>	Corporeis e principiis, ut laedere possint.
<lucr. de_r. 4.535>	Nec te fallit item quid corporis auferat et quid
<lucr. de_r. 4.536>	Detrahat ex hominum neruis ac uiribus ipsis
<lucr. de_r. 4.537>	Perpetuus sermo nigrai noctis ad umbram
<lucr. de_r. 4.538>	Aurorae perductus ab exoriente nitore,
<lucr. de_r. 4.539>	Praesertim si cum summost clamore profusus.
<lucr. de_r. 4.540>	Ergo corpoream uocem constare necessest,
<lucr. de_r. 4.541>	Multa loquens quoniam amittit de corpore partem.
<lucr. de_r. 4.542>	Asperitas autem uocis fit ab asperitate
<lucr. de_r. 4.543>	Principiorum et item leuor leuore creatur.
<lucr. de_r. 4.544>	Nec simili penetrant auris primordia forma,
<lucr. de_r. 4.545>	Cum tuba depresso grauiter sub murmure mugit
<lucr. de_r. 4.546>	Et reboat raucum retro cita barbara bombum,
<lucr. de_r. 4.547>	Et †ualidis necti tortis† ex Heliconis
<lucr. de_r. 4.548>	Cum liquidam tollunt lugubri uoce querelam.
<lucr. de_r. 4.549>	Hasce igitur penitus uoces cum corpore nostro
<lucr. de_r. 4.550>	Exprimimus rectoque foras emittimus ore,
<lucr. de_r. 4.551>	Mobilis articulat uerborum daedala lingua
<lucr. de_r. 4.552>	Formaturaque labrorum pro parte figurat.
<lucr. de_r. 4.553>	Hoc ubi non longum spatiumst unde illa profecta
<lucr. de_r. 4.554>	Perueniat uox quaeque, necessest uerba quoque ipsa
<lucr. de_r. 4.555>	Plane exaudiri discernique articulatim.
<lucr. de_r. 4.556>	Seruat enim formaturam seruatque figuram.
<lucr. de_r. 4.557>	At si interpositum spatium sit longius aequo,
<lucr. de_r. 4.558>	Aera per multum confundi uerba necessest
<lucr. de_r. 4.559>	Et conturbari uocem, dum transuolat auras.
<lucr. de_r. 4.560>	Ergo fit, sonitum ut possis sentire neque illam
<lucr. de_r. 4.561>	Internoscere, uerborum sententia quae sit:
<lucr. de_r. 4.562>	Vsque adeo confusa uenit uox inque pedita.
<lucr. de_r. 4.563>	Praeterea uerbum saepe unum perciet auris
<lucr. de_r. 4.564>	Omnibus in populo, missum praeconis ab ore.
<lucr. de_r. 4.565>	In multas igitur uoces uox una repente
<lucr. de_r. 4.566>	Diffugit, in priuas quoniam se diuidit auris
<lucr. de_r. 4.567>	Obsignans formam uerbis clarumque sonorem.
<lucr. de_r. 4.568>	At quae pars uocum non auris incidit ipsas,
<lucr. de_r. 4.569>	Praeterlata perit frustra diffusa per auras.
<lucr. de_r. 4.570>	Pars solidis allisa locis reiecta sonorem
<lucr. de_r. 4.571>	Reddit et interdum frustratur imagine uerbi.
<lucr. de_r. 4.572>	Quae bene cum uideas, rationem reddere possis
<lucr. de_r. 4.573>	Tute tibi atque aliis, quo pacto per loca sola
<lucr. de_r. 4.574>	Saxa paris formas uerborum ex ordine reddant,
<lucr. de_r. 4.575>	Palantis comites cum montis inter opacos
<lucr. de_r. 4.576>	Quaerimus et magna dispersos uoce ciemus.
<lucr. de_r. 4.577>	Sex etiam aut septem loca uidi reddere uoces,
<lucr. de_r. 4.578>	Vnam cum iaceres: ita colles collibus ipsi
<lucr. de_r. 4.579>	Verba repulsantes iterabant dicta referri.
<lucr. de_r. 4.580>	Haec loca capripedes satyros nymphasque tenere
<lucr. de_r. 4.581>	Finitimi fingunt et faunos esse loquuntur
<lucr. de_r. 4.582>	Quorum noctiuago strepitu ludoque iocanti
<lucr. de_r. 4.583>	Affirmant uulgo taciturna silentia rumpi
<lucr. de_r. 4.584>	Chordarumque sonos fieri dulcisque querelas,
<lucr. de_r. 4.585>	Tibia quas fundit digitis pulsata canentum,
<lucr. de_r. 4.586>	Et genus agricolum late sentiscere, cum Pan
<lucr. de_r. 4.587>	Pinea semiferi capitis uelamina quassans
<lucr. de_r. 4.588>	Vnco saepe labro calamos percurrit hiantis,
<lucr. de_r. 4.589>	Fistula siluestrem ne cesset fundere musam.
<lucr. de_r. 4.590>	Cetera de genere hoc monstra ac portenta loquuntur,
<lucr. de_r. 4.591>	Ne loca deserta ab diuis quoque forte putentur
<lucr. de_r. 4.592>	Sola tenere. ideo iactant miracula dictis
<lucr. de_r. 4.593>	Aut aliqua ratione alia ducuntur, ut omne
<lucr. de_r. 4.594>	Humanum genus est auidum nimis auricularum.
<lucr. de_r. 4.595>	Quod superest, non est mirandum qua ratione,
<lucr. de_r. 4.596>	Per loca quae nequeunt oculi res cernere apertas,
<lucr. de_r. 4.597>	Haec loca per uoces ueniant aurisque lacessant.
<lucr. de_r. 4.598>	Colloquium clausis foribus quoque saepe uidemus,
<lucr. de_r. 4.599>	Nimirum quia uox per flexa foramina rerum
<lucr. de_r. 4.600>	Incolumis transire potest, simulacra renutant.
<lucr. de_r. 4.601>	Perscinduntur enim, nisi recta foramina tranant,
<lucr. de_r. 4.602>	Qualia sunt uitri, species qua transuolat omnis.
<lucr. de_r. 4.603>	Praeterea partis in cunctas diuiditur uox,
<lucr. de_r. 4.604>	Ex aliis aliae quoniam gignuntur, ubi una
<lucr. de_r. 4.605>	Dissiluit semel in multas exorta, quasi ignis
<lucr. de_r. 4.606>	Saepe solet scintilla suos se spargere in ignis.
<lucr. de_r. 4.607>	Ergo replentur loca uocibus abdita retro,
<lucr. de_r. 4.608>	Omnia quae circum feruunt sonituque cientur.
<lucr. de_r. 4.609>	At simulacra uiis derectis omnia tendunt
<lucr. de_r. 4.610>	Vt sunt missa semel; quapropter cernere nemo
<lucr. de_r. 4.611>	Saepe supra potis est, at uoces accipere extra.
<lucr. de_r. 4.612>	Et tamen ipsa quoque haec, dum transit clausa <domorum>
<lucr. de_r. 4.613>	Vox obtunditur atque auris confusa penetrat
<lucr. de_r. 4.614>	Et sonitum potius quam uerba audire uidemur.
<lucr. de_r. 4.615>	Nec, qui sentimus sucum, lingua atque palatum
<lucr. de_r. 4.616>	Plusculum habent in se rationis plus operaeue.
<lucr. de_r. 4.617>	Principio sucum sentimus in ore, cibum cum
<lucr. de_r. 4.618>	Mandendo exprimimus, ceu plenam spongiam aquai
<lucr. de_r. 4.619>	Siquis forte manu premere ac siccare coepit.
<lucr. de_r. 4.620>	Inde quod exprimimus per caulas omne palati
<lucr. de_r. 4.621>	Diditur et rarae per flexa foramina linguae.
<lucr. de_r. 4.622>	Hoc ubi leuia sunt manantis corpora suci,
<lucr. de_r. 4.623>	Suauiter attingunt et suauiter omnia tractant
<lucr. de_r. 4.624>	Vmida linguai circum sudantia templa.
<lucr. de_r. 4.625>	At contra pungunt sensum lacerantque coorta,
<lucr. de_r. 4.626>	Quanto quaeque magis sunt asperitate repleta.
<lucr. de_r. 4.627>	Deinde uoluptas est e suco fine palati;
<lucr. de_r. 4.628>	Cum uero deorsum per fauces praecipitauit,
<lucr. de_r. 4.629>	Nulla uoluptas est, dum diditur omnis in artus.
<lucr. de_r. 4.630>	Nec refert quicquam quo uictu corpus alatur,
<lucr. de_r. 4.631>	Dummodo quod capias concoctum didere possis
<lucr. de_r. 4.632>	Artubus et stomachi umidulum seruare tenorem.
<lucr. de_r. 4.633>	Nunc aliis alius qui sit cibus ut uideamus
<lucr. de_r. 4.634>	Expediam, quareue, aliis quod triste et amarumst,
<lucr. de_r. 4.635>	Hoc tamen esse aliis possit perdulce uideri.
<lucr. de_r. 4.636>	Tantaque <in> his rebus distantia differitasque est,
<lucr. de_r. 4.637>	Vt quod ali cibus est aliis fuat acre uenenum.
<lucr. de_r. 4.638>	†Est itaque ut† serpens, hominis quae tacta saliuis
<lucr. de_r. 4.639>	Disperit ac sese mandendo conficit ipsa.
<lucr. de_r. 4.640>	Praeterea nobis ueratrum est acre uenenum,
<lucr. de_r. 4.641>	At capris adipes et coturnicibus auget.
<lucr. de_r. 4.642>	Id quibus ut fiat rebus cognoscere possis,
<lucr. de_r. 4.643>	Principio meminisse decet quae diximus ante,
<lucr. de_r. 4.644>	Semina multimodis in rebus mixta teneri.
<lucr. de_r. 4.645>	Porro omnes quaecumque cibum capiunt animantes,
<lucr. de_r. 4.646>	Vt sunt dissimiles extrinsecus et generatim
<lucr. de_r. 4.647>	Extima membrorum circumcaesura coercet,
<lucr. de_r. 4.648>	Proinde et seminibus constant uariante figura.
<lucr. de_r. 4.649>	Semina cum porro distent, differre necessest
<lucr. de_r. 4.650>	Interualla uiasque, foramina quae perhibemus,
<lucr. de_r. 4.651>	Omnibus in membris et in ore ipsoque palato.
<lucr. de_r. 4.652>	Esse minora igitur quaedam maioraque debent,
<lucr. de_r. 4.653>	Esse triquetra aliis, <aliis> quadrata necessest,
<lucr. de_r. 4.654>	Multa rotunda, modis multis multangula quaedam.
<lucr. de_r. 4.655>	Namque figurarum ratio ut motusque reposcunt,
<lucr. de_r. 4.656>	Proinde foraminibus debent differre figurae,
<lucr. de_r. 4.657>	Et uariare uiae proinde ac textura coercet.
<lucr. de_r. 4.658>	Hoc ubi quod suaue est aliis aliis fit amarum,
<lucr. de_r. 4.659>	Illi, cui suaue est, leuissima corpora debent
<lucr. de_r. 4.660>	Contractabiliter caulas intrare palati,
<lucr. de_r. 4.661>	At contra quibus est eadem res intus acerba,
<lucr. de_r. 4.662>	Aspera nimirum penetrant hamataque fauces.
<lucr. de_r. 4.663>	Nunc facile est ex his rebus cognoscere quaeque.
<lucr. de_r. 4.664>	Quippe ubi cui febris bili superante coorta est
<lucr. de_r. 4.665>	Aut alia ratione aliquast uis excita morbi,
<lucr. de_r. 4.666>	Perturbatur ibi iam totum corpus et omnes
<lucr. de_r. 4.667>	Commutantur ibi positurae principiorum;
<lucr. de_r. 4.668>	Fit prius ad sensum <ut> quae corpora conueniebant
<lucr. de_r. 4.669>	Nunc non conueniant, et cetera sint magis apta,
<lucr. de_r. 4.670>	Quae penetrata queunt sensum progignere acerbum.
<lucr. de_r. 4.671>	Vtraque enim sunt in mellis commixta sapore;
<lucr. de_r. 4.672>	Id quod iam supera tibi saepe ostendimus ante.
<lucr. de_r. 4.673>	Nunc age quo pacto naris adiectus odoris
<lucr. de_r. 4.674>	Tangat agam. primum res multas esse necessest
<lucr. de_r. 4.675>	Vnde fluens uoluat uarius se fluctus odorum,
<lucr. de_r. 4.676>	Et fluere et mitti uulgo spargique putandumst;
<lucr. de_r. 4.677>	Verum aliis alius magis est animantibus aptus
<lucr. de_r. 4.678>	Dissimilis propter formas. ideoque per auras
<lucr. de_r. 4.679>	Mellis apes quamuis longe ducuntur odore,
<lucr. de_r. 4.680>	Vulturiique cadaueribus. tum fissa ferarum
<lucr. de_r. 4.681>	Vngula quo tulerit gressum promissa canum uis
<lucr. de_r. 4.682>	Ducit, et humanum longe praesentit odorem
<lucr. de_r. 4.683>	Romulidarum arcis seruator candidus anser.
<lucr. de_r. 4.684>	Sic aliis alius nidor datus ad sua quemque
<lucr. de_r. 4.685>	Pabula ducit et a taetro resilire ueneno
<lucr. de_r. 4.686>	Cogit, eoque modo seruantur saecla ferarum.
<lucr. de_r. 4.687>	Hic odor ipse igitur, naris quicumque lacessit,
<lucr. de_r. 4.688>	Est alio ut possit permitti longius alter.
<lucr. de_r. 4.689>	Sed tamen haud quisquam tam longe fertur eorum
<lucr. de_r. 4.690>	Quam sonitus, quam uox, mitto iam dicere quam res
<lucr. de_r. 4.691>	Quae feriunt oculorum acies uisumque lacessunt.
<lucr. de_r. 4.692>	Errabundus enim tarde uenit ac perit ante
<lucr. de_r. 4.693>	Paulatim facilis distractus in aeris auras;
<lucr. de_r. 4.694>	Ex alto primum quia uix emittitur ex re:
<lucr. de_r. 4.695>	Nam penitus fluere atque recedere rebus odores
<lucr. de_r. 4.696>	Significat quod fracta magis redolere uidentur
<lucr. de_r. 4.697>	Omnia, quod contrita, quod igni collabefacta:
<lucr. de_r. 4.698>	Deinde uidere licet maioribus esse creatum
<lucr. de_r. 4.699>	Principiis quam uox, quoniam per saxea saepta
<lucr. de_r. 4.700>	Non penetrat, qua uox uulgo sonitusque feruntur.
<lucr. de_r. 4.701>	Quare etiam quod olet non tam facile esse uidebis
<lucr. de_r. 4.702>	Inuestigare in qua sit regione locatum.
<lucr. de_r. 4.703>	Refrigescit enim cunctando plaga per auras
<lucr. de_r. 4.704>	Nec calida ad sensum decurrunt nuntia rerum.
<lucr. de_r. 4.705>	Errant saepe canes itaque et uestigia quaerunt.
<lucr. de_r. 4.706>	Nec tamen hoc solis in odoribus atque saporum
<lucr. de_r. 4.707>	In generest, sed item species rerum atque colores
<lucr. de_r. 4.708>	Non ita conueniunt ad sensus omnibus omnes,
<lucr. de_r. 4.709>	Vt non sint aliis quaedam magis acria uisu.
<lucr. de_r. 4.710>	Quin etiam gallum, noctem explaudentibus alis
<lucr. de_r. 4.711>	Auroram clara consuetum uoce uocare,
<lucr. de_r. 4.712>	Noenu queunt rabidi contra constare leones
<lucr. de_r. 4.713>	Inque tueri: ita continuo meminere fugai,
<lucr. de_r. 4.714>	Nimirum quia sunt gallorum in corpore quaedam
<lucr. de_r. 4.715>	Semina, quae cum sunt oculis immissa leonum,
<lucr. de_r. 4.716>	Pupillas interfodiunt acremque dolorem
<lucr. de_r. 4.717>	Praebent, ut nequeant contra durare feroces;
<lucr. de_r. 4.718>	Cum tamen haec nostras acies nil laedere possint,
<lucr. de_r. 4.719>	Aut quia non penetrant aut quod penetrantibus illis
<lucr. de_r. 4.720>	Exitus ex oculis liber datur, in remorando
<lucr. de_r. 4.721>	Laedere ne possint ex ulla lumina parte.
<lucr. de_r. 4.722>	Nunc age quae moueant animum res accipe, et unde
<lucr. de_r. 4.723>	Quae ueniunt ueniant in mentem percipe paucis.
<lucr. de_r. 4.724>	Principio hoc dico, rerum simulacra uagari
<lucr. de_r. 4.725>	Multa modis multis in cunctas undique partis
<lucr. de_r. 4.726>	Tenuia, quae facile inter se iunguntur in auris,
<lucr. de_r. 4.727>	Obuia cum ueniunt, ut aranea bratteaque auri.
<lucr. de_r. 4.728>	Quippe etenim multo magis haec sunt tenuia textu
<lucr. de_r. 4.729>	Quam quae percipiunt oculos uisumque lacessunt,
<lucr. de_r. 4.730>	Corporis haec quoniam penetrant per rara cientque
<lucr. de_r. 4.731>	Tenuem animi naturam intus sensumque lacessunt.
<lucr. de_r. 4.732>	Centauros itaque et Scyllarum membra uidemus
<lucr. de_r. 4.733>	Cerbereasque canum facies simulacraque eorum
<lucr. de_r. 4.734>	Quorum morte obita tellus amplectitur ossa;
<lucr. de_r. 4.735>	Omne genus quoniam passim simulacra feruntur,
<lucr. de_r. 4.736>	Partim sponte sua quae fiunt aere in ipso,
<lucr. de_r. 4.737>	Partim quae uariis ab rebus cumque recedunt
<lucr. de_r. 4.738>	Et quae confiunt ex horum facta figuris.
<lucr. de_r. 4.739>	Nam certe ex uiuo Centauri non fit imago,
<lucr. de_r. 4.740>	Nulla fuit quoniam talis natura animantis,
<lucr. de_r. 4.741>	Verum ubi equi atque hominis casu conuenit imago,
<lucr. de_r. 4.742>	Haerescit facile extemplo, quod diximus ante,
<lucr. de_r. 4.743>	Propter subtilem naturam et tenuia texta.
<lucr. de_r. 4.744>	Cetera de genere hoc eadem ratione creantur.
<lucr. de_r. 4.745>	Quae cum mobiliter summa leuitate feruntur,
<lucr. de_r. 4.746>	Vt prius ostendi, facile uno commouet ictu
<lucr. de_r. 4.747>	Quaelibet una animum nobis subtilis imago;
<lucr. de_r. 4.748>	Tenuis enim mens est et mire mobilis ipsa.
<lucr. de_r. 4.749>	Haec fieri ut memoro, facile hinc cognoscere possis.
<lucr. de_r. 4.750>	Quatenus hoc simile est illi, quod mente uidemus
<lucr. de_r. 4.751>	Atque oculis, simili fieri ratione necessest.
<lucr. de_r. 4.752>	Nunc igitur quoniam docui me forte leonem
<lucr. de_r. 4.753>	Cernere per simulacra, oculos quaecumque lacessunt,
<lucr. de_r. 4.754>	Scire licet mentem simili ratione moueri,
<lucr. de_r. 4.755>	Per simulacra leonum <et> cetera quae uidet aeque
<lucr. de_r. 4.756>	Nec minus atque oculi, nisi quod mage tenuia cernit.
<lucr. de_r. 4.757>	Nec ratione alia, cum somnus membra profudit,
<lucr. de_r. 4.758>	Mens animi uigilat, nisi quod simulacra lacessunt
<lucr. de_r. 4.759>	Haec eadem nostros animos quae cum uigilamus,
<lucr. de_r. 4.760>	Vsque adeo, certe ut uideamur cernere eum quem
<lucr. de_r. 4.761>	Relicta uita iam mors et terra potitast.
<lucr. de_r. 4.762>	Hoc ideo fieri cogit natura, quod omnes
<lucr. de_r. 4.763>	Corporis offecti sensus per membra quiescunt
<lucr. de_r. 4.764>	Nec possunt falsum ueris conuincere rebus.
<lucr. de_r. 4.765>	Praeterea meminisse iacet languetque sopore
<lucr. de_r. 4.766>	Nec dissentit eum mortis letique potitum
<lucr. de_r. 4.767>	Iam pridem, quem mens uiuum se cernere credit.
<lucr. de_r. 4.768>	Quod superest, non est mirum simulacra moueri
<lucr. de_r. 4.769>	Bracchiaque in numerum iactare et cetera membra.
<lucr. de_r. 4.770>	Nam fit ut in somnis facere hoc uideatur imago;
<lucr. de_r. 4.771>	Quippe ubi prima perit alioque est altera nata
<lucr. de_r. 4.772>	Inde statu, prior hic gestum mutasse uidetur.
<lucr. de_r. 4.773>	Scilicet id fieri celeri ratione putandumst:
<lucr. de_r. 4.774>	Tanta est mobilitas et rerum copia tanta
<lucr. de_r. 4.775>	Tantaque sensibili quouis est tempore in uno
<lucr. de_r. 4.776>	Copia particularum, ut possit suppeditare.
<lucr. de_r. 4.777>	Multaque in his rebus quaeruntur multaque nobis
<lucr. de_r. 4.778>	Clarandumst, plane si res exponere auemus.
<lucr. de_r. 4.779>	Quaeritur in primis quare, quod cuique libido
<lucr. de_r. 4.780>	Venerit, extemplo mens cogitet eius id ipsum.
<lucr. de_r. 4.781>	Anne uoluntatem nostram simulacra tuentur
<lucr. de_r. 4.782>	Et simul ac uolumus nobis occurrit imago,
<lucr. de_r. 4.783>	Si mare, si terram cordist, si denique caelum?
<lucr. de_r. 4.784>	Conuentus hominum pompam conuiuia pugnas,
<lucr. de_r. 4.785>	Omnia sub uerbone creat natura paratque?
<lucr. de_r. 4.786>	Cum praesertim aliis eadem in regione locoque
<lucr. de_r. 4.787>	Longe dissimilis animus res cogitet omnis.
<lucr. de_r. 4.788>	Quid porro, in numerum procedere cum simulacra
<lucr. de_r. 4.789>	Cernimus in somnis et mollia membra mouere,
<lucr. de_r. 4.790>	Mollia mobiliter cum alternis bracchia mittunt
<lucr. de_r. 4.791>	Et repetunt oculis gestum pede conuenienti?
<lucr. de_r. 4.792>	Scilicet arte madent simulacra et docta uagantur,
<lucr. de_r. 4.793>	Nocturno facere ut possint in tempore ludos.
<lucr. de_r. 4.794>	An magis illud erit uerum? quia tempore in uno,
<lucr. de_r. 4.795>	Cum sentimus, id est, cum uox emittitur una,
<lucr. de_r. 4.796>	Tempora multa latent, ratio quae comperit esse,
<lucr. de_r. 4.797>	Propterea fit uti quouis in tempore quaeque
<lucr. de_r. 4.798>	Praesto sint simulacra locis in quisque parata:
<lucr. de_r. 4.799>	Tanta est mobilitas et rerum copia tanta.
<lucr. de_r. 4.800>	Hoc, ubi prima perit alioque est altera nata
<lucr. de_r. 4.801>	Inde statu, prior hic gestum mutasse uidetur.
<lucr. de_r. 4.802>	Et quia tenuia sunt, nisi quae contendit, acute
<lucr. de_r. 4.803>	Cernere non potis est animus; proinde omnia quae sunt
<lucr. de_r. 4.804>	Praeterea pereunt, nisi <si ad> quae se ipse parauit.
<lucr. de_r. 4.805>	Ipse parat sese porro speratque futurum
<lucr. de_r. 4.806>	Vt uideat quod consequitur rem quamque; fit ergo.
<lucr. de_r. 4.807>	Nonne uides oculos etiam, cum tenuia quae sunt
<lucr. de_r. 4.808>	<>
<lucr. de_r. 4.809>	Cernere coeperunt, contendere se atque parare,
<lucr. de_r. 4.810>	Nec sine eo fieri posse ut cernamus acute?
<lucr. de_r. 4.811>	Et tamen in rebus quoque apertis noscere possis,
<lucr. de_r. 4.812>	Si non aduertas animum, proinde esse quasi omni
<lucr. de_r. 4.813>	Tempore semotum fuerit longeque remotum.
<lucr. de_r. 4.814>	Cur igitur mirumst, animus si cetera perdit
<lucr. de_r. 4.815>	Praeterquam quibus est in rebus deditus ipse?
<lucr. de_r. 4.816>	Deinde adopinamur de signis maxima paruis
<lucr. de_r. 4.817>	Ac nos in fraudem induimus frustraminis ipsi.
<lucr. de_r. 4.818>	Fit quoque ut interdum non suppeditetur imago
<lucr. de_r. 4.819>	Eiusdem generis, sed femina quae fuit ante,
<lucr. de_r. 4.820>	In manibus uir uti factus uideatur adesse,
<lucr. de_r. 4.821>	Aut alia ex alia facies aetasque sequatur.
<lucr. de_r. 4.822>	Quod ne miremur sopor atque obliuia curant.
<lucr. de_r. 4.823>	Illud in his rebus uitium uementer auemus
<lucr. de_r. 4.824>	<Te> effugere, errorem uitareque praemetuenter,
<lucr. de_r. 4.825>	Lumina ne facias oculorum clara creata,
<lucr. de_r. 4.826>	Prospicere ut possimus, et ut proferre queamus
<lucr. de_r. 4.827>	Proceros passus, ideo fastigia posse
<lucr. de_r. 4.828>	Surarum ac feminum pedibus fundata plicari,
<lucr. de_r. 4.829>	Bracchia tum porro ualidis ex apta lacertis
<lucr. de_r. 4.830>	Esse manusque datas utraque <ex> parte ministras,
<lucr. de_r. 4.831>	Vt facere ad uitam possemus quae foret usus.
<lucr. de_r. 4.832>	Cetera de genere hoc inter quaecumque pretantur
<lucr. de_r. 4.833>	Omnia peruersa praepostera sunt ratione,
<lucr. de_r. 4.834>	Nil ideo quoniam natumst in corpore ut uti
<lucr. de_r. 4.835>	Possemus, sed quod natumst id procreat usum.
<lucr. de_r. 4.836>	Nec fuit ante uidere oculorum lumina nata
<lucr. de_r. 4.837>	Nec dictis orare prius quam lingua creatast,
<lucr. de_r. 4.838>	Sed potius longe linguae praecessit origo
<lucr. de_r. 4.839>	Sermonem multoque creatae sunt prius aures
<lucr. de_r. 4.840>	Quam sonus est auditus, et omnia denique membra
<lucr. de_r. 4.841>	Ante fuere, ut opinor, eorum quam foret usus.
<lucr. de_r. 4.842>	Haud igitur potuere utendi crescere causa.
<lucr. de_r. 4.843>	At contra conferre manu certamina pugnae
<lucr. de_r. 4.844>	Et lacerare artus foedareque membra cruore
<lucr. de_r. 4.845>	Ante fuit multo quam lucida tela uolarent,
<lucr. de_r. 4.846>	Et uulnus uitare prius natura coegit
<lucr. de_r. 4.847>	Quam daret obiectum parmai laeua per artem.
<lucr. de_r. 4.848>	Scilicet et fessum corpus mandare quieti
<lucr. de_r. 4.849>	Multo antiquius est quam lecti mollia strata,
<lucr. de_r. 4.850>	Et sedare sitim prius est quam pocula natum.
<lucr. de_r. 4.851>	Haec igitur possent utendi cognita causa
<lucr. de_r. 4.852>	Credier, ex usu quae sunt uitaque reperta.
<lucr. de_r. 4.853>	Illa quidem sorsum sunt omnia quae prius ipsa
<lucr. de_r. 4.854>	Nata dedere suae post notitiam utilitatis.
<lucr. de_r. 4.855>	Quo genere in primis sensus et membra uidemus;
<lucr. de_r. 4.856>	Quare etiam atque etiam procul est ut credere possis
<lucr. de_r. 4.857>	Vtilitatis ob officium potuisse creari.
<lucr. de_r. 4.858>	Illud item non est mirandum, corporis ipsa
<lucr. de_r. 4.859>	Quod natura cibum quaerit cuiusque animantis.
<lucr. de_r. 4.860>	Quippe etenim fluere atque recedere corpora rebus
<lucr. de_r. 4.861>	Multa modis multis docui, sed plurima debent
<lucr. de_r. 4.862>	Ex animalibu'. <quae> quia sunt exercita motu,
<lucr. de_r. 4.863>	Multa per os exhalantur, cum languida anhelant,
<lucr. de_r. 4.864>	Multaque per sudorem ex alto pressa feruntur,
<lucr. de_r. 4.865>	His igitur rebus rarescit corpus et omnis
<lucr. de_r. 4.866>	Subruitur natura; dolor quam consequitur rem.
<lucr. de_r. 4.867>	Propterea capitur cibus ut suffulciat artus
<lucr. de_r. 4.868>	Et recreet uiris interdatus atque patentem
<lucr. de_r. 4.869>	Per membra ac uenas ut amorem opturet edendi.
<lucr. de_r. 4.870>	Vmor item discedit in omnia quae loca cumque
<lucr. de_r. 4.871>	Poscunt umorem; glomerataque multa uaporis
<lucr. de_r. 4.872>	Corpora, quae stomacho praebent incendia nostro,
<lucr. de_r. 4.873>	Dissipat adueniens liquor ac restinguit ut ignem,
<lucr. de_r. 4.874>	Vrere ne possit calor amplius aridus artus.
<lucr. de_r. 4.875>	Sic igitur tibi anhela sitis de corpore nostro
<lucr. de_r. 4.876>	Abluitur, sic expletur ieiuna cupido.
<lucr. de_r. 4.877>	Nunc qui fiat uti passus proferre queamus,
<lucr. de_r. 4.878>	Cum uolumus, uarieque datum sit membra mouere,
<lucr. de_r. 4.879>	Et quae res tantum hoc oneris protrudere nostri
<lucr. de_r. 4.880>	Corporis insuerit, dicam: tu percipe dicta.
<lucr. de_r. 4.881>	Dico animo nostro primum simulacra meandi
<lucr. de_r. 4.882>	Accidere atque animum pulsare, ut diximus ante.
<lucr. de_r. 4.883>	Inde uoluntas fit; neque enim facere incipit ullam
<lucr. de_r. 4.884>	Rem quisquam, <quam> mens prouidit quid uelit ante.
<lucr. de_r. 4.885>	Id quod prouidet, illius rei constat imago.
<lucr. de_r. 4.886>	Ergo animus cum sese ita commouet ut uelit ire
<lucr. de_r. 4.887>	Inque gredi, ferit extemplo quae in corpore toto
<lucr. de_r. 4.888>	Per membra atque artus animai dissita uis est.
<lucr. de_r. 4.889>	Et facilest factu, quoniam coniuncta tenetur.
<lucr. de_r. 4.890>	Inde ea proporro corpus ferit, atque ita tota
<lucr. de_r. 4.891>	Paulatim moles protruditur atque mouetur.
<lucr. de_r. 4.892>	Praeterea tum rarescit quoque corpus et aer
<lucr. de_r. 4.893>	(Scilicet ut debet qui semper mobilis exstat)
<lucr. de_r. 4.894>	Per patefacta uenit penetratque foramina largus
<lucr. de_r. 4.895>	Et dispergitur ad partis ita quasque minutas
<lucr. de_r. 4.896>	Corporis. hic igitur rebus fit utrimque duabus,
<lucr. de_r. 4.897>	Corpus ut, ac nauis uelis uentoque, feratur.
<lucr. de_r. 4.898>	Nec tamen illud in his rebus mirabile constat,
<lucr. de_r. 4.899>	Tantula quod tantum corpus corpuscula possunt
<lucr. de_r. 4.900>	Contorquere et onus totum conuertere nostrum.
<lucr. de_r. 4.901>	Quippe etenim uentus subtili corpore tenuis
<lucr. de_r. 4.902>	Trudit agens magnam magno molimine nauem
<lucr. de_r. 4.903>	Et manus una regit quantouis impete euntem
<lucr. de_r. 4.904>	Atque gubernaclum contorquet quolibet unum,
<lucr. de_r. 4.905>	Multaque per trocleas et tympana pondere magno
<lucr. de_r. 4.906>	Commouet atque leui sustollit machina nisu.
<lucr. de_r. 4.907>	Nunc quibus ille modis somnus per membra quietem
<lucr. de_r. 4.908>	Irriget atque animi curas e pectore soluat,
<lucr. de_r. 4.909>	Suauidicis potius quam multis uersibus edam;
<lucr. de_r. 4.910>	Paruus ut est cycni melior canor, ille gruum quam
<lucr. de_r. 4.911>	Clamor in aetheriis dispersus nubibus austri.
<lucr. de_r. 4.912>	Tu mihi da tenuis auris animumque sagacem,
<lucr. de_r. 4.913>	Ne fieri negites quae dicam posse retroque
<lucr. de_r. 4.914>	Vera repulsanti discedas pectore dicta,
<lucr. de_r. 4.915>	Tutemet in culpa cum sis neque cernere possis.
<lucr. de_r. 4.916>	Principio somnus fit ubi est distracta per artus
<lucr. de_r. 4.917>	Vis animae partimque foras eiecta recessit
<lucr. de_r. 4.918>	Et partim contrusa magis concessit in altum.
<lucr. de_r. 4.919>	Dissoluuntur enim tum demum membra fluuntque.
<lucr. de_r. 4.920>	Nam dubium non est, animai quin opera sit
<lucr. de_r. 4.921>	Sensus hic in nobis, quem cum sopor impedit esse,
<lucr. de_r. 4.922>	Tum nobis animam perturbatam esse putandumst
<lucr. de_r. 4.923>	Eiectamque foras; non omnem; namque iaceret
<lucr. de_r. 4.924>	Aeterno corpus perfusum frigore leti.
<lucr. de_r. 4.925>	Quippe ubi nulla latens animai pars remaneret
<lucr. de_r. 4.926>	In membris, cinere ut multa latet obrutus ignis,
<lucr. de_r. 4.927>	Vnde reconflari sensus per membra repente
<lucr. de_r. 4.928>	Posset, ut ex igni caeco consurgere flamma?
<lucr. de_r. 4.929>	Sed quibus haec rebus nouitas confiat et unde
<lucr. de_r. 4.930>	Perturbari anima et corpus languescere possit,
<lucr. de_r. 4.931>	Expediam: tu fac ne uentis uerba profundam.
<lucr. de_r. 4.932>	Principio externa corpus de parte necessumst,
<lucr. de_r. 4.933>	Aeriis quoniam uicinum tangitur auris,
<lucr. de_r. 4.934>	Tundier atque eius crebro pulsarier ictu,
<lucr. de_r. 4.935>	Proptereaque fere res omnes aut corio sunt
<lucr. de_r. 4.936>	Aut etiam conchis aut callo aut cortice tectae.
<lucr. de_r. 4.937>	Interiorem etiam partem spirantibus aer
<lucr. de_r. 4.938>	Verberat hic idem, cum ducitur atque reflatur.
<lucr. de_r. 4.939>	Quare utrimque secus cum corpus uapulet et cum
<lucr. de_r. 4.940>	Perueniant plagae per parua foramina nobis
<lucr. de_r. 4.941>	Corporis ad primas partis elementaque prima,
<lucr. de_r. 4.942>	Fit quasi paulatim nobis per membra ruina.
<lucr. de_r. 4.943>	Conturbantur enim positurae principiorum
<lucr. de_r. 4.944>	Corporis atque animi. fit uti pars inde animai
<lucr. de_r. 4.945>	Eiciatur et introrsum pars abdita cedat,
<lucr. de_r. 4.946>	Pars etiam distracta per artus non queat esse
<lucr. de_r. 4.947>	Coniuncta inter se neque motu mutua fungi;
<lucr. de_r. 4.948>	Inter enim saepit coetus natura uiasque;
<lucr. de_r. 4.949>	Ergo sensus abit mutatis motibus alte.
<lucr. de_r. 4.950>	Et quoniam non est quasi quod suffulciat artus,
<lucr. de_r. 4.951>	Debile fit corpus languescuntque omnia membra,
<lucr. de_r. 4.952>	Bracchia palpebraeque cadunt poplitesque cubanti
<lucr. de_r. 4.953>	Saepe tamen summittuntur uirisque resoluunt.
<lucr. de_r. 4.954>	Deinde cibum sequitur somnus, quia, quae facit aer,
<lucr. de_r. 4.955>	Haec eadem cibus, in uenas dum diditur omnis,
<lucr. de_r. 4.956>	Efficit. et multo sopor ille grauissimus exstat
<lucr. de_r. 4.957>	Quem satur aut lassus capias, quia plurima tum se
<lucr. de_r. 4.958>	Corpora conturbant magno contusa labore.
<lucr. de_r. 4.959>	Fit ratione eadem coniectus partim animai
<lucr. de_r. 4.960>	Altior atque foras eiectus largior eius,
<lucr. de_r. 4.961>	Et diuisior inter se ac distractior intus.
<lucr. de_r. 4.962>	Et quo quisque fere studio deuinctus adhaeret
<lucr. de_r. 4.963>	Aut quibus in rebus multum sumus ante morati
<lucr. de_r. 4.964>	Atque in ea ratione fuit contenta magis mens,
<lucr. de_r. 4.965>	In somnis eadem plerumque uidemur obire;
<lucr. de_r. 4.966>	Causidici causas agere et componere leges,
<lucr. de_r. 4.967>	Induperatores pugnare ac proelia obire,
<lucr. de_r. 4.968>	Nautae contractum cum uentis degere duellum,
<lucr. de_r. 4.969>	Nos agere hoc autem et naturam quaerere rerum
<lucr. de_r. 4.970>	Semper et inuentam patriis exponere chartis.
<lucr. de_r. 4.971>	Cetera sic studia atque artis plerumque uidentur
<lucr. de_r. 4.972>	In somnis animos hominum frustrata tenere.
<lucr. de_r. 4.973>	Et quicumque dies multos ex ordine ludis
<lucr. de_r. 4.974>	Assiduas dederunt operas, plerumque uidemus,
<lucr. de_r. 4.975>	Cum iam destiterunt ea sensibus usurpare,
<lucr. de_r. 4.976>	Reliquas tamen esse uias in mente patentis,
<lucr. de_r. 4.977>	Qua possint eadem rerum simulacra uenire.
<lucr. de_r. 4.978>	Per multos itaque illa dies eadem obuersantur
<lucr. de_r. 4.979>	Ante oculos, etiam uigilantes ut uideantur
<lucr. de_r. 4.980>	Cernere saltantis et mollia membra mouentis
<lucr. de_r. 4.981>	Et citharae liquidum carmen chordasque loquentis
<lucr. de_r. 4.982>	Auribus accipere et consessum cernere eundem
<lucr. de_r. 4.983>	Scaenaique simul uarios splendere decores.
<lucr. de_r. 4.984>	Vsque adeo magni refert studium atque uoluntas,
<lucr. de_r. 4.985>	Et quibus in rebus consuerint esse operati
<lucr. de_r. 4.986>	Non homines solum sed uero animalia cuncta.
<lucr. de_r. 4.987>	Quippe uidebis equos fortis, cum membra iacebunt,
<lucr. de_r. 4.988>	In somnis sudare tamen spirareque semper
<lucr. de_r. 4.989>	Et quasi de palma summas contendere uiris
<lucr. de_r. 4.990>	Aut quasi carceribus patefactis †saepe quiete†
<lucr. de_r. 4.991>	Venantumque canes in molli saepe quiete
<lucr. de_r. 4.992>	Iactant crura tamen subito uocesque repente
<lucr. de_r. 4.993>	Mittunt et crebro redducunt naribus auras,
<lucr. de_r. 4.994>	Vt uestigia si teneant inuenta ferarum,
<lucr. de_r. 4.995>	Expergefactique sequuntur inania saepe
<lucr. de_r. 4.996>	Ceruorum simulacra, fugae quasi dedita cernant,
<lucr. de_r. 4.997>	Donec discussis redeant erroribus ad se.
<lucr. de_r. 4.998>	At consueta domi catulorum blanda propago
<lucr. de_r. 4.999>	Discutere et corpus de terra corripere instant
<lucr. de_r. 4.1000>	<>
<lucr. de_r. 4.1001>	<>
<lucr. de_r. 4.1002>	<>
<lucr. de_r. 4.1003>	<>
<lucr. de_r. 4.1004>	Proinde quasi ignotas facies atque ora tuantur.
<lucr. de_r. 4.1005>	Et quo quaeque magis sunt aspera seminiorum,
<lucr. de_r. 4.1006>	Tam magis in somnis eadem saeuire necessust.
<lucr. de_r. 4.1007>	At uariae fugiunt uolucres pinnisque repente
<lucr. de_r. 4.1008>	Sollicitant diuum nocturno tempore lucos,
<lucr. de_r. 4.1009>	Accipitres somno in leni si proelia pugnas
<lucr. de_r. 4.1010>	Edere sunt persectantes uisaeque uolantes.
<lucr. de_r. 4.1011>	Porro hominum mentes, magnis quae motibus edunt
<lucr. de_r. 4.1012>	Magna, itidem saepe in somnis faciuntque geruntque,
<lucr. de_r. 4.1013>	Reges expugnant, capiuntur, proelia miscent,
<lucr. de_r. 4.1014>	Tollunt clamorem, quasi si iugulentur, ibidem.
<lucr. de_r. 4.1015>	Multi depugnant gemitusque doloribus edunt
<lucr. de_r. 4.1016>	Et quasi pantherae morsu saeuiue leonis
<lucr. de_r. 4.1017>	Mandantur magnis clamoribus omnia complent.
<lucr. de_r. 4.1018>	Multi de magnis per somnum rebu' loquuntur
<lucr. de_r. 4.1019>	Indicioque sui facti persaepe fuere.
<lucr. de_r. 4.1020>	Multi mortem obeunt. multi, de montibus altis
<lucr. de_r. 4.1021>	Vt qui praecipitent ad terram corpore toto,
<lucr. de_r. 4.1022>	Exterrentur et ex somno quasi mentibu' capti
<lucr. de_r. 4.1023>	Vix ad se redeunt permoti corporis aestu.
<lucr. de_r. 4.1024>	Flumen item sitiens aut fontem propter amoenum
<lucr. de_r. 4.1025>	Assidet et totum prope faucibus occupat amnem.
<lucr. de_r. 4.1026>	Puri saepe lacum propter si ac dolia curta
<lucr. de_r. 4.1027>	Somno deuincti credunt se extollere uestem,
<lucr. de_r. 4.1028>	Totius umorem saccatum corpori' fundunt,
<lucr. de_r. 4.1029>	Cum Babylonica magnifico splendore rigantur.
<lucr. de_r. 4.1030>	Tum quibus aetatis freta primitus insinuatur
<lucr. de_r. 4.1031>	Semen, ubi ipsa dies membris matura creauit,
<lucr. de_r. 4.1032>	Conueniunt simulacra foris e corpore quoque
<lucr. de_r. 4.1033>	Nuntia praeclari uultus pulchrique coloris,
<lucr. de_r. 4.1034>	Qui ciet irritans loca turgida semine multo,
<lucr. de_r. 4.1035>	Vt quasi transactis saepe omnibu' rebu' profundant
<lucr. de_r. 4.1036>	Fluminis ingentis fluctus uestemque cruentent.
<lucr. de_r. 4.1037>	Sollicitatur id <in> nobis, quod diximus ante,
<lucr. de_r. 4.1038>	Semen, adulta aetas cum primum roborat artus.
<lucr. de_r. 4.1039>	Namque alias aliud res commouet atque lacessit;
<lucr. de_r. 4.1040>	Ex homine humanum semen ciet una hominis uis.
<lucr. de_r. 4.1041>	Quod simul atque suis eiectum sedibus exit,
<lucr. de_r. 4.1042>	Per membra atque artus decedit corpore toto
<lucr. de_r. 4.1043>	In loca conueniens neruorum certa cietque
<lucr. de_r. 4.1044>	Continuo partis genitalis corporis ipsas.
<lucr. de_r. 4.1045>	Irritata tument loca semine fitque uoluntas
<lucr. de_r. 4.1046>	Eicere id quo se contendit dira libido,
<lucr. de_r. 4.1047>	<>
<lucr. de_r. 4.1048>	Idque petit corpus, mens unde est saucia amore.
<lucr. de_r. 4.1049>	Namque omnes plerumque cadunt in uulnus et illam
<lucr. de_r. 4.1050>	Emicat in partem sanguis unde icimur ictu,
<lucr. de_r. 4.1051>	Et si comminus est, hostem ruber occupat umor.
<lucr. de_r. 4.1052>	Sic igitur Veneris qui telis accipit ictus,
<lucr. de_r. 4.1053>	Siue puer membris muliebribus hunc iaculatur
<lucr. de_r. 4.1054>	Seu mulier toto iactans e corpore amorem,
<lucr. de_r. 4.1055>	Vnde feritur, eo tendit gestitque coire
<lucr. de_r. 4.1056>	Et iacere umorem in corpus de corpore ductum.
<lucr. de_r. 4.1057>	Namque uoluptatem praesagit muta cupido.
<lucr. de_r. 4.1058>	Haec Venus est nobis; hinc autemst nomen amoris,
<lucr. de_r. 4.1059>	Hinc illaec primum Veneris dulcedinis in cor
<lucr. de_r. 4.1060>	Stillauit gutta et successit frigida cura.
<lucr. de_r. 4.1061>	Nam si abest quod ames, praesto simulacra tamen sunt
<lucr. de_r. 4.1062>	Illius et nomen dulce obuersatur ad auris.
<lucr. de_r. 4.1063>	Sed fugitare decet simulacra et pabula amoris
<lucr. de_r. 4.1064>	Absterrere sibi atque alio conuertere mentem
<lucr. de_r. 4.1065>	Et iacere umorem collectum in corpora quaeque
<lucr. de_r. 4.1066>	Nec retinere, semel conuersum unius amore,
<lucr. de_r. 4.1067>	Et seruare sibi curam certumque dolorem.
<lucr. de_r. 4.1068>	Vlcus enim uiuescit et inueterascit alendo
<lucr. de_r. 4.1069>	Inque dies gliscit furor atque aerumna grauescit,
<lucr. de_r. 4.1070>	Si non prima nouis conturbes uulnera plagis
<lucr. de_r. 4.1071>	Vulgiuagaque uagus Venere ante recentia cures
<lucr. de_r. 4.1072>	Aut alio possis animi traducere motus.
<lucr. de_r. 4.1073>	Nec Veneris fructu caret is qui uitat amorem,
<lucr. de_r. 4.1074>	Sed potius quae sunt sine poena commoda sumit.
<lucr. de_r. 4.1075>	Nam certe purast sanis magis inde uoluptas
<lucr. de_r. 4.1076>	Quam miseris. etenim potiundi tempore in ipso
<lucr. de_r. 4.1077>	Fluctuat incertis erroribus ardor amantum
<lucr. de_r. 4.1078>	Nec constat quid primum oculis manibusque fruantur.
<lucr. de_r. 4.1079>	Quod petiere, premunt arte faciuntque dolorem
<lucr. de_r. 4.1080>	Corporis et dentis illidunt saepe labellis
<lucr. de_r. 4.1081>	Osculaque affligunt, quia non est pura uoluptas
<lucr. de_r. 4.1082>	Et stimuli subsunt qui instigant laedere id ipsum
<lucr. de_r. 4.1083>	Quodcumque est, rabies unde illaec germina surgunt.
<lucr. de_r. 4.1084>	Sed leuiter poenas frangit Venus inter amorem
<lucr. de_r. 4.1085>	Blandaque refrenat morsus admixta uoluptas.
<lucr. de_r. 4.1086>	Namque in eo spes est, unde est ardoris origo,
<lucr. de_r. 4.1087>	Restingui quoque posse ab eodem corpore flammam.
<lucr. de_r. 4.1088>	Quod fieri contra totum natura repugnat;
<lucr. de_r. 4.1089>	Vnaque res haec est, cuius quam plurima habemus,
<lucr. de_r. 4.1090>	Tam magis ardescit dira cuppedine pectus.
<lucr. de_r. 4.1091>	Nam cibus atque umor membris assumitur intus;
<lucr. de_r. 4.1092>	Quae quoniam certas possunt obsidere partis,
<lucr. de_r. 4.1093>	Hoc facile expletur laticum frugumque cupido.
<lucr. de_r. 4.1094>	Ex hominis uero facie pulchroque colore
<lucr. de_r. 4.1095>	Nil datur in corpus praeter simulacra fruendum
<lucr. de_r. 4.1096>	Tenuia; quae uento spes raptat saepe misella.
<lucr. de_r. 4.1097>	Vt bibere in somnis sitiens cum quaerit et umor
<lucr. de_r. 4.1098>	Non datur, ardorem qui membris stinguere possit,
<lucr. de_r. 4.1099>	Sed laticum simulacra petit frustraque laborat
<lucr. de_r. 4.1100>	In medioque sitit torrenti flumine potans,
<lucr. de_r. 4.1101>	Sic in amore Venus simulacris ludit amantis
<lucr. de_r. 4.1102>	Nec satiare queunt spectando corpora coram
<lucr. de_r. 4.1103>	Nec manibus quicquam teneris abradere membris
<lucr. de_r. 4.1104>	Possunt errantes incerti corpore toto.
<lucr. de_r. 4.1105>	Denique cum membris collatis flore fruuntur
<lucr. de_r. 4.1106>	Aetatis, iam cum praesagit gaudia corpus
<lucr. de_r. 4.1107>	Atque in eost Venus ut muliebria conserat arua,
<lucr. de_r. 4.1108>	Affigunt auide corpus iunguntque saliuas
<lucr. de_r. 4.1109>	Oris et inspirant pressantes dentibus ora,
<lucr. de_r. 4.1110>	Nequiquam, quoniam nil inde abradere possunt
<lucr. de_r. 4.1111>	Nec penetrare et abire in corpus corpore toto;
<lucr. de_r. 4.1112>	Nam facere interdum uelle et certare uidentur:
<lucr. de_r. 4.1113>	Vsque adeo cupide in Veneris compagibus haerent,
<lucr. de_r. 4.1114>	Membra uoluptatis dum ui labefacta liquescunt.
<lucr. de_r. 4.1115>	Tandem ubi se erupit neruis collecta cupido,
<lucr. de_r. 4.1116>	Parua fit ardoris uiolenti pausa parumper.
<lucr. de_r. 4.1117>	Inde redit rabies eadem et furor ille reuisit,
<lucr. de_r. 4.1118>	Cum sibi quid cupiant ipsi contingere quaerunt,
<lucr. de_r. 4.1119>	Nec reperire malum id possunt quae machina uincat:
<lucr. de_r. 4.1120>	Vsque adeo incerti tabescunt uulnere caeco.
<lucr. de_r. 4.1121>	Adde quod absumunt uiris pereuntque labore,
<lucr. de_r. 4.1122>	Adde quod alterius sub nutu degitur aetas.
<lucr. de_r. 4.1123>	Labitur interea res et Babylonica fiunt,
<lucr. de_r. 4.1124>	Languent officia atque aegrotat fama uacillans.
<lucr. de_r. 4.1125>	†Vnguenta† et pulchra in pedibus Sicyonia rident
<lucr. de_r. 4.1126>	Scilicet et grandes uiridi cum luce smaragdi
<lucr. de_r. 4.1127>	Auro includuntur teriturque thalassina uestis
<lucr. de_r. 4.1128>	Assidue et Veneris sudorem exercita potat.
<lucr. de_r. 4.1129>	Et bene parta patrum fiunt anademata, mitrae,
<lucr. de_r. 4.1130>	Interdum in pallam atque Alidensia Ciaque uertunt.
<lucr. de_r. 4.1131>	Eximia ueste et uictu conuiuia, ludi,
<lucr. de_r. 4.1132>	Pocula crebra, unguenta coronae serta parantur,
<lucr. de_r. 4.1133>	Nequiquam, quoniam medio de fonte leporum
<lucr. de_r. 4.1134>	Surgit amari aliquid quod in ipsis floribus angat,
<lucr. de_r. 4.1135>	Aut cum conscius ipse animus se forte remordet
<lucr. de_r. 4.1136>	Desidiose agere aetatem lustrisque perire,
<lucr. de_r. 4.1137>	Aut quod in ambiguo uerbum iaculata reliquit
<lucr. de_r. 4.1138>	Quod cupido affixum cordi uiuescit ut ignis,
<lucr. de_r. 4.1139>	Aut nimium iactare oculos aliumue tueri
<lucr. de_r. 4.1140>	Quod putat in uultuque uidet uestigia risus.
<lucr. de_r. 4.1141>	Atque in amore mala haec proprio summeque secundo
<lucr. de_r. 4.1142>	Inueniuntur; in aduerso uero atque inopi sunt,
<lucr. de_r. 4.1143>	Prendere quae possis oculorum lumine operto,
<lucr. de_r. 4.1144>	Innumerabilia; ut melius uigilare sit ante,
<lucr. de_r. 4.1145>	Qua docui ratione, cauereque ne illiciaris.
<lucr. de_r. 4.1146>	Nam uitare, plagas in amoris ne iaciamur,
<lucr. de_r. 4.1147>	Non ita difficile est quam captum retibus ipsis
<lucr. de_r. 4.1148>	Exire et ualidos Veneris perrumpere nodos.
<lucr. de_r. 4.1149>	Et tamen implicitus quoque possis inque peditus
<lucr. de_r. 4.1150>	Effugere infestum, nisi tute tibi obuius obstes
<lucr. de_r. 4.1151>	Et praetermittas animi uitia omnia primum
<lucr. de_r. 4.1152>	Aut quae corpori' sunt eius, quam praepetis ac uis.
<lucr. de_r. 4.1153>	Nam faciunt homines plerumque cupidine caeci
<lucr. de_r. 4.1154>	Et tribuunt ea quae non sunt his commoda uere.
<lucr. de_r. 4.1155>	Multimodis igitur prauas turpisque uidemus
<lucr. de_r. 4.1156>	Esse in deliciis summoque in honore uigere.
<lucr. de_r. 4.1157>	Atque alios alii irrident Veneremque suadent
<lucr. de_r. 4.1158>	Vt placent, quoniam foedo afflictentur amore,
<lucr. de_r. 4.1159>	Nec sua respiciunt miseri mala maxima saepe.
<lucr. de_r. 4.1160>	Nigra melichrus est, immunda et fetida acosmos,
<lucr. de_r. 4.1161>	Caesia Palladium, neruosa et lignea dorcas,
<lucr. de_r. 4.1162>	Paruula, pumilio, chariton mia, tota merum sal,
<lucr. de_r. 4.1163>	Magna atque immanis cataplexis plenaque honoris.
<lucr. de_r. 4.1164>	Balba loqui non quit, traulizi, muta pudens est;
<lucr. de_r. 4.1165>	At flagrans odiosa loquacula Lampadium fit.
<lucr. de_r. 4.1166>	Ischnon eromenion tum fit, cum uiuere non quit
<lucr. de_r. 4.1167>	Prae macie; rhadine uerost iam mortua tussi.
<lucr. de_r. 4.1168>	At tumida et mammosa Ceres est ipsa ab Iaccho,
<lucr. de_r. 4.1169>	Simula Silena ac saturast, labeosa philema.
<lucr. de_r. 4.1170>	Cetera de genere hoc longum est si dicere coner.
<lucr. de_r. 4.1171>	Sed tamen esto iam quantouis oris honore,
<lucr. de_r. 4.1172>	Cui Veneris membris uis omnibus exoriatur:
<lucr. de_r. 4.1173>	Nempe aliae quoque sunt; nempe hac sine uiximus ante;
<lucr. de_r. 4.1174>	Nempe eadem facit, et scimus facere, omnia turpi,
<lucr. de_r. 4.1175>	Et miseram taetris se suffit odoribus ipsa
<lucr. de_r. 4.1176>	Quam famulae longe fugitant furtimque cachinnant.
<lucr. de_r. 4.1177>	At lacrimans exclusus amator limina saepe
<lucr. de_r. 4.1178>	Floribus et sertis operit postisque superbos
<lucr. de_r. 4.1179>	Vnguit amaracino et foribus miser oscula figit;
<lucr. de_r. 4.1180>	Quem si, iam admissum, uenientem offenderit aura
<lucr. de_r. 4.1181>	Vna modo, causas abeundi quaerat honestas,
<lucr. de_r. 4.1182>	Et meditata diu cadat alte sumpta querela,
<lucr. de_r. 4.1183>	Stultitiaque ibi se damnet, tribuisse quod illi
<lucr. de_r. 4.1184>	Plus uideat quam mortali concedere par est.
<lucr. de_r. 4.1185>	Nec Veneres nostras hoc fallit; quo magis ipsae
<lucr. de_r. 4.1186>	Omnia summo opere hos uitae postscaenia celant
<lucr. de_r. 4.1187>	Quos retinere uolunt astrictosque esse in amore,
<lucr. de_r. 4.1188>	Nequiquam, quoniam tu animo tamen omnia possis
<lucr. de_r. 4.1189>	Protrahere in lucem atque omnis inquirere risus
<lucr. de_r. 4.1190>	Et, si bello animost et non odiosa, uicissim
<lucr. de_r. 4.1191>	Praetermittere <et> humanis concedere rebus.
<lucr. de_r. 4.1192>	Nec mulier semper ficto suspirat amore
<lucr. de_r. 4.1193>	Quae complexa uiri corpus cum corpore iungit
<lucr. de_r. 4.1194>	Et tenet assuctis umectans oscula labris.
<lucr. de_r. 4.1195>	Nam facit ex animo saepe et communia quaerens
<lucr. de_r. 4.1196>	Gaudia sollicitat spatium decurrere amoris.
<lucr. de_r. 4.1197>	Nec ratione alia uolucres armenta feraeque
<lucr. de_r. 4.1198>	Et pecudes et equae maribus subsidere possent,
<lucr. de_r. 4.1199>	Si non, ipsa quod illarum subat ardet abundans
<lucr. de_r. 4.1200>	Natura et Venerem salientum laeta retractat.
<lucr. de_r. 4.1201>	Nonne uides etiam quos mutua saepe uoluptas
<lucr. de_r. 4.1202>	Vinxit, ut in uinclis communibus excrucientur?
<lucr. de_r. 4.1203>	In triuiis quam saepe canes, discedere auentes
<lucr. de_r. 4.1204>	Diuersi cupide summis ex uiribu' tendunt,
<lucr. de_r. 4.1205>	Cum interea ualidis Veneris compagibus haerent!
<lucr. de_r. 4.1206>	Quod facerent numquam nisi mutua gaudia nossent
<lucr. de_r. 4.1207>	Quae iacere in fraudem possent uinctosque tenere.
<lucr. de_r. 4.1208>	Quare etiam atque etiam, ut dico, est communi' uoluptas.
<lucr. de_r. 4.1209>	Et commiscendo cum semine forte uirilem
<lucr. de_r. 4.1210>	Femina uim uicit subita ui corripuitque,
<lucr. de_r. 4.1211>	Tum similes matrum materno semine fiunt,
<lucr. de_r. 4.1212>	Vt patribus patrio. sed quos utriusque figurae
<lucr. de_r. 4.1213>	Esse uides, iuxtim miscentis uulta parentum,
<lucr. de_r. 4.1214>	Corpore de patrio et materno sanguine crescunt,
<lucr. de_r. 4.1215>	Semina cum Veneris stimulis excita per artus
<lucr. de_r. 4.1216>	Obuia conflixit conspirans mutuus ardor,
<lucr. de_r. 4.1217>	Et neque utrum superauit eorum nec superatumst.
<lucr. de_r. 4.1218>	Fit quoque ut interdum similes exsistere auorum
<lucr. de_r. 4.1219>	Possint et referant proauorum saepe figuras
<lucr. de_r. 4.1220>	Propterea quia multa modis primordia multis
<lucr. de_r. 4.1221>	Mixta suo celant in corpore saepe parentes,
<lucr. de_r. 4.1222>	Quae patribus patres tradunt a stirpe profecta;
<lucr. de_r. 4.1223>	Inde Venus uaria producit sorte figuras
<lucr. de_r. 4.1224>	Maiorumque refert uultus uocesque comasque;
<lucr. de_r. 4.1225>	Quandoquidem nilo magis haec <de> semine certo
<lucr. de_r. 4.1226>	Fiunt quam facies et corpora membraque nobis.
<lucr. de_r. 4.1227>	Et muliebre oritur patrio de semine saeclum
<lucr. de_r. 4.1228>	Maternoque mares exsistunt corpore creti.
<lucr. de_r. 4.1229>	Semper enim partus duplici de semine constat,
<lucr. de_r. 4.1230>	Atque utri similest magis id quodcumque creatur,
<lucr. de_r. 4.1231>	Eius habet plus parte aequa; quod cernere possis,
<lucr. de_r. 4.1232>	Siue uirum suboles siuest muliebris origo.
<lucr. de_r. 4.1233>	Nec diuina satum genitalem numina cuiquam
<lucr. de_r. 4.1234>	Absterrent, pater a gnatis ne dulcibus umquam
<lucr. de_r. 4.1235>	Appelletur et ut sterili Venere exigat aeuum;
<lucr. de_r. 4.1236>	Quod plerumque putant et multo sanguine maesti
<lucr. de_r. 4.1237>	Conspergunt aras adolentque altaria donis,
<lucr. de_r. 4.1238>	Vt grauidas reddant uxores semine largo.
<lucr. de_r. 4.1239>	Nequiquam diuum numen sortisque fatigant.
<lucr. de_r. 4.1240>	Nam steriles nimium crasso sunt semine partim
<lucr. de_r. 4.1241>	Et liquido praeter iustum tenuique uicissim.
<lucr. de_r. 4.1242>	Tenue locis quia non potis est affigere adhaesum,
<lucr. de_r. 4.1243>	Liquitur extemplo et reuocatum cedit abortu.
<lucr. de_r. 4.1244>	Crassius his porro quoniam concretius aequo
<lucr. de_r. 4.1245>	Mittitur, aut non tam prolixo prouolat ictu
<lucr. de_r. 4.1246>	Aut penetrare locos aeque nequit aut penetratum
<lucr. de_r. 4.1247>	Aegre admiscetur muliebri semine semen.
<lucr. de_r. 4.1248>	Nam multum harmoniae Veneris differre uidentur.
<lucr. de_r. 4.1249>	Atque alias alii complent magis ex aliisque
<lucr. de_r. 4.1250>	Succipiunt aliae pondus magis inque grauescunt.
<lucr. de_r. 4.1251>	Et multae steriles Hymenaeis ante fuerunt
<lucr. de_r. 4.1252>	Pluribus et nactae post sunt tamen unde puellos
<lucr. de_r. 4.1253>	Suscipere et partu possent ditescere dulci.
<lucr. de_r. 4.1254>	Et quibus ante domi fecundae saepe nequissent
<lucr. de_r. 4.1255>	Vxores parere, inuentast illis quoque compar
<lucr. de_r. 4.1256>	Natura, ut possent gnatis munire senectam.
<lucr. de_r. 4.1257>	Vsque adeo magni refert, ut semina possint
<lucr. de_r. 4.1258>	Seminibus commisceri genitaliter apta,
<lucr. de_r. 4.1259>	Crassaque conueniant liquidis et liquida crassis.
<lucr. de_r. 4.1260>	Atque in eo refert quo uictu uita colatur;
<lucr. de_r. 4.1261>	Namque aliis rebus concrescunt semina membris
<lucr. de_r. 4.1262>	Atque aliis extenuantur tabentque uicissim.
<lucr. de_r. 4.1263>	Et quibus ipsa modis tractetur blanda uoluptas,
<lucr. de_r. 4.1264>	Id quoque permagni refert; nam more ferarum
<lucr. de_r. 4.1265>	Quadrupedumque magis ritu plerumque putantur
<lucr. de_r. 4.1266>	Concipere uxores, quia sic loca sumere possunt,
<lucr. de_r. 4.1267>	Pectoribus positis, sublatis semina lumbis.
<lucr. de_r. 4.1268>	Nec molles opu' sunt motus uxoribus hilum.
<lucr. de_r. 4.1269>	Nam mulier prohibet se concipere atque repugnat,
<lucr. de_r. 4.1270>	Clunibus ipsa uiri Venerem si laeta retractat
<lucr. de_r. 4.1271>	Atque exossato ciet omni pectore fluctus;
<lucr. de_r. 4.1272>	Eicit enim sulcum recta regione uiaque
<lucr. de_r. 4.1273>	Vomeris atque locis auertit seminis ictum.
<lucr. de_r. 4.1274>	Idque sua causa consuerunt scorta moueri,
<lucr. de_r. 4.1275>	Ne complerentur crebro grauidaeque iacerent
<lucr. de_r. 4.1276>	Et simul ipsa uiris Venus ut concinnior esset;
<lucr. de_r. 4.1277>	Coniugibus quod nil nostris opus esse uidetur.
<lucr. de_r. 4.1278>	Nec diuinitus interdum Venerisque sagittis
<lucr. de_r. 4.1279>	Deteriore fit ut forma muliercula ametur.
<lucr. de_r. 4.1280>	Nam facit ipsa suis interdum femina factis
<lucr. de_r. 4.1281>	Morigerisque modis et munde corpore culto,
<lucr. de_r. 4.1282>	Vt facile insuescat <te> secum degere uitam.
<lucr. de_r. 4.1283>	Quod superest, consuetudo concinnat amorem;
<lucr. de_r. 4.1284>	Nam leuiter quamuis quod crebro tunditur ictu,
<lucr. de_r. 4.1285>	Vincitur in longo spatio tamen atque labascit.
<lucr. de_r. 4.1286>	Nonne uides etiam guttas in saxa cadentis
<lucr. de_r. 4.1287>	Vmoris longo in spatio pertundere saxa?
<lucr. de_r. 5.1>	Quis potis est dignum pollenti pectore carmen
<lucr. de_r. 5.2>	Condere pro rerum maiestate hisque repertis?
<lucr. de_r. 5.3>	Quisue ualet uerbis tantum qui fingere laudes
<lucr. de_r. 5.4>	Pro meritis eius possit qui talia nobis
<lucr. de_r. 5.5>	Pectore parta suo quaesita<que> praemia liquit?
<lucr. de_r. 5.6>	Nemo, ut opinor, erit mortali corpore cretus.
<lucr. de_r. 5.7>	Nam si, ut ipsa petit maiestas cognita rerum,
<lucr. de_r. 5.8>	Dicendum est, deus ille fuit, deus, inclute Memmi,
<lucr. de_r. 5.9>	Qui princeps uitae rationem inuenit eam quae
<lucr. de_r. 5.10>	Nunc appellatur sapientia, quique per artem
<lucr. de_r. 5.11>	Fluctibus e tantis uitam tantisque tenebris
<lucr. de_r. 5.12>	In tam tranquillo et tam clara luce locauit.
<lucr. de_r. 5.13>	Confer enim diuina aliorum antiqua reperta.
<lucr. de_r. 5.14>	Namque Ceres fertur fruges Liberque liquoris
<lucr. de_r. 5.15>	Vitigeni laticem mortalibus instituisse;
<lucr. de_r. 5.16>	Cum tamen his posset sine rebus uita manere,
<lucr. de_r. 5.17>	Vt fama est aliquas etiam nunc uiuere gentis.
<lucr. de_r. 5.18>	At bene non poterat sine puro pectore uiui;
<lucr. de_r. 5.19>	Quo magis hic merito nobis deus esse uidetur,
<lucr. de_r. 5.20>	Ex quo nunc etiam per magnas didita gentis
<lucr. de_r. 5.21>	Dulcia permulcent animos solacia uitae.
<lucr. de_r. 5.22>	Herculis antistare autem si facta putabis,
<lucr. de_r. 5.23>	Longius a uera multo ratione ferere.
<lucr. de_r. 5.24>	Quid Nemeaeus enim nobis nunc magnus hiatus
<lucr. de_r. 5.25>	Ille leonis obesset et horrens Arcadius sus?
<lucr. de_r. 5.26>	Denique quid Cretae taurus Lernaeaque pestis
<lucr. de_r. 5.27>	Hydra uenenatis posset uallata colubris?
<lucr. de_r. 5.28>	Quidue tripectora tergemini uis Geryonai
<lucr. de_r. 5.>	................
<lucr. de_r. 5.29>	Tanto opere officerent nobis Stymphala colentes,
<lucr. de_r. 5.30>	Et Diomedis equi spirantes naribus ignem
<lucr. de_r. 5.31>	Thracis Bistoniasque plagas atque Ismara propter?
<lucr. de_r. 5.32>	Aureaque Hesperidum seruans fulgentia mala,
<lucr. de_r. 5.33>	Asper, acerba tuens, immani corpore serpens
<lucr. de_r. 5.34>	Arboris amplexus stirpem quid denique obesset
<lucr. de_r. 5.35>	Propter Atlanteum litus pelagique seuera,
<lucr. de_r. 5.36>	Quo neque noster adit quisquam nec barbarus audet?
<lucr. de_r. 5.37>	Cetera de genere hoc quae sunt portenta perempta,
<lucr. de_r. 5.38>	Si non uicta forent, quid tandem uiua nocerent?
<lucr. de_r. 5.39>	Nil, ut opinor: ita ad satiatem terra ferarum
<lucr. de_r. 5.40>	Nunc etiam scatit et trepido terrore repleta est
<lucr. de_r. 5.41>	Per nemora ac montis magnos siluasque profundas;
<lucr. de_r. 5.42>	Quae loca uitandi plerumque est nostra potestas.
<lucr. de_r. 5.43>	At nisi purgatumst pectus, quae proelia nobis
<lucr. de_r. 5.44>	Atque pericula tumst ingratis insinuandum?
<lucr. de_r. 5.45>	Quantae tum scindunt hominem cuppedinis acres
<lucr. de_r. 5.46>	Sollicitum curae quantique perinde timores?
<lucr. de_r. 5.47>	Quidue superbia spurcitia ac petulantia? quantas
<lucr. de_r. 5.48>	Efficiunt clades? quid luxus desidiaeque?
<lucr. de_r. 5.49>	Haec igitur qui cuncta subegerit ex animoque
<lucr. de_r. 5.50>	Expulerit dictis, non armis, nonne decebit
<lucr. de_r. 5.51>	Hunc hominem numero diuum dignarier esse?
<lucr. de_r. 5.52>	Cum bene praesertim multa ac diuinitus ipsis
<lucr. de_r. 5.53>	Immortalibu' de diuis dare dicta suerit
<lucr. de_r. 5.54>	Atque omnem rerum naturam pandere dictis.
<lucr. de_r. 5.55>	Cuius ego ingressus uestigia dum rationes
<lucr. de_r. 5.56>	Persequor ac doceo dictis, quo quaeque creata
<lucr. de_r. 5.57>	Foedere sint, in eo quam sit durare necessum
<lucr. de_r. 5.58>	Nec ualidas ualeant aeui rescindere leges,
<lucr. de_r. 5.59>	Quo genere in primis animi natura reperta est
<lucr. de_r. 5.60>	Natiuo primum consistere corpore creta
<lucr. de_r. 5.61>	Nec posse incolumis magnum durare per aeuum,
<lucr. de_r. 5.62>	Sed simulacra solere in somnis fallere mentem,
<lucr. de_r. 5.63>	Cernere cum uideamur eum quem uita reliquit,
<lucr. de_r. 5.64>	Quod superest, nunc huc rationis detulit ordo,
<lucr. de_r. 5.65>	Vt mihi mortali consistere corpore mundum
<lucr. de_r. 5.66>	Natiuumque simul ratio reddunda sit esse;
<lucr. de_r. 5.67>	Et quibus ille modis congressus materiai
<lucr. de_r. 5.68>	Fundarit terram caelum mare sidera solem
<lucr. de_r. 5.69>	Lunaique globum; tum quae tellure animantes
<lucr. de_r. 5.70>	Exstiterint, et quae nullo sint tempore natae;
<lucr. de_r. 5.71>	Quoue modo genus humanum uariante loquela
<lucr. de_r. 5.72>	Coeperit inter se uesci per nomina rerum;
<lucr. de_r. 5.73>	Et quibus ille modis diuum metus insinuarit
<lucr. de_r. 5.74>	Pectora, terrarum qui in orbi sancta tuetur
<lucr. de_r. 5.75>	Fana lacus lucos aras simulacraque diuum.
<lucr. de_r. 5.76>	Praeterea solis cursus lunaeque meatus
<lucr. de_r. 5.77>	Expediam qua ui flectat natura gubernans;
<lucr. de_r. 5.78>	Ne forte haec inter caelum terramque reamur
<lucr. de_r. 5.79>	Libera sponte sua cursus lustrare perennis
<lucr. de_r. 5.80>	Morigera ad fruges augendas atque animantis,
<lucr. de_r. 5.81>	Neue aliqua diuum uolui ratione putemus.
<lucr. de_r. 5.82>	Nam bene qui didicere deos securum agere aeuum,
<lucr. de_r. 5.83>	Si tamen interea mirantur qua ratione
<lucr. de_r. 5.84>	Quaeque geri possint, praesertim rebus in illis
<lucr. de_r. 5.85>	Quae supera caput aetheriis cernuntur in oris,
<lucr. de_r. 5.86>	Rursus in antiquas referuntur religiones
<lucr. de_r. 5.87>	Et dominos acris asciscunt, omnia posse
<lucr. de_r. 5.88>	Quos miseri credunt, ignari quid queat esse,
<lucr. de_r. 5.89>	Quid nequeat, finita potestas denique cuique
<lucr. de_r. 5.90>	Quanam sit ratione atque alte terminus haerens.
<lucr. de_r. 5.91>	Quod superest, ne te in promissis plura moremur,
<lucr. de_r. 5.92>	Principio maria ac terras caelumque tuere;
<lucr. de_r. 5.93>	Quorum naturam triplicem, tria corpora, Memmi,
<lucr. de_r. 5.94>	Tris species tam dissimilis, tria talia texta,
<lucr. de_r. 5.95>	Vna dies dabit exitio, multosque per annos
<lucr. de_r. 5.96>	Sustentata ruet moles et machina mundi.
<lucr. de_r. 5.97>	Nec me animi fallit quam res noua miraque menti
<lucr. de_r. 5.98>	Accidat exitium caeli terraeque futurum,
<lucr. de_r. 5.99>	Et quam difficile id mihi sit peruincere dictis;
<lucr. de_r. 5.100>	Vt fit ubi insolitam rem apportes auribus ante
<lucr. de_r. 5.101>	Nec tamen hanc possis oculorum subdere uisu
<lucr. de_r. 5.102>	Nec iacere indu manus, uia qua munita fidei
<lucr. de_r. 5.103>	Proxima fert humanum in pectus templaque mentis.
<lucr. de_r. 5.104>	Sed tamen effabor. dictis dabit ipsa fidem res
<lucr. de_r. 5.105>	Forsitan et grauiter terrarum motibus ortis
<lucr. de_r. 5.106>	Omnia conquassari in paruo tempore cernes.
<lucr. de_r. 5.107>	Quod procul a nobis flectat fortuna gubernans,
<lucr. de_r. 5.108>	Et ratio potius quam res persuadeat ipsa
<lucr. de_r. 5.109>	Succidere horrisono posse omnia uicta fragore.
<lucr. de_r. 5.110>	Qua prius aggrediar quam de re fundere fata
<lucr. de_r. 5.111>	Sanctius et multo certa ratione magis quam
<lucr. de_r. 5.112>	Pythia quae tripode a Phoebi lauroque profatur,
<lucr. de_r. 5.113>	Multa tibi expediam doctis solacia dictis;
<lucr. de_r. 5.114>	Religione refrenatus ne forte rearis
<lucr. de_r. 5.115>	Terras et solem et caelum, mare sidera lunam,
<lucr. de_r. 5.116>	Corpore diuino debere aeterna manere,
<lucr. de_r. 5.117>	Proptereaque putes ritu par esse Gigantum
<lucr. de_r. 5.118>	Pendere eos poenas immani pro scelere omnis
<lucr. de_r. 5.119>	Qui ratione sua disturbent moenia mundi
<lucr. de_r. 5.120>	Praeclarumque uelint caeli restinguere solem
<lucr. de_r. 5.121>	Immortalia mortali sermone notantes;
<lucr. de_r. 5.122>	Quae procul usque adeo diuino a numine distent,
<lucr. de_r. 5.123>	Inque deum numero quae sint indigna uideri,
<lucr. de_r. 5.124>	Notitiam potius praebere ut posse putentur
<lucr. de_r. 5.125>	Quid sit uitali motu sensuque remotum.
<lucr. de_r. 5.126>	Quippe etenim non est, cum quouis corpore ut esse
<lucr. de_r. 5.127>	Posse animi natura putetur consiliumque;
<lucr. de_r. 5.128>	Sicut in aethere non arbor, non aequore salso
<lucr. de_r. 5.129>	Nubes esse queunt neque pisces uiuere in aruis
<lucr. de_r. 5.130>	Nec cruor in lignis neque saxis sucus inesse.
<lucr. de_r. 5.131>	Certum ac dispositumst ubi quicquid crescat et insit.
<lucr. de_r. 5.132>	Sic animi natura nequit sine corpore oriri
<lucr. de_r. 5.133>	Sola neque a neruis et sanguine longius esse.
<lucr. de_r. 5.134>	Quod si posset enim, multo prius ipsa animi uis
<lucr. de_r. 5.135>	In capite aut umeris aut imis calcibus esse
<lucr. de_r. 5.136>	Posset et innasci quauis in parte soleret,
<lucr. de_r. 5.137>	Tandem in eodem homine atque in eodem uase manere.
<lucr. de_r. 5.138>	Quod quoniam nostro quoque constat corpore certum
<lucr. de_r. 5.139>	Dispositumque uidetur ubi esse et crescere possit
<lucr. de_r. 5.140>	Sorsum anima atque animus, tanto magis infitiandum
<lucr. de_r. 5.141>	Totum posse extra corpus formamque animalem
<lucr. de_r. 5.142>	Putribus in glebis terrarum aut solis <in> igni
<lucr. de_r. 5.143>	Aut in aqua durare aut altis aetheris oris.
<lucr. de_r. 5.144>	Haud igitur constant diuino praedita sensu,
<lucr. de_r. 5.145>	Quandoquidem nequeunt uitaliter esse animata.
<lucr. de_r. 5.146>	Illud item non est ut possis credere, sedis
<lucr. de_r. 5.147>	Esse deum sanctas in mundi partibus ullis.
<lucr. de_r. 5.148>	Tenuis enim natura deum longeque remota
<lucr. de_r. 5.149>	Sensibus ab nostris animi uix mente uidetur
<lucr. de_r. 5.150>	Quae quoniam manuum tactum suffugit et ictum,
<lucr. de_r. 5.151>	Tactile nil nobis quod sit contingere debet.
<lucr. de_r. 5.152>	Tangere enim non quit quod tangi non licet ipsum.
<lucr. de_r. 5.153>	Quare etiam sedes quoque nostris sedibus esse
<lucr. de_r. 5.154>	Dissimiles debent, tenues de corpore eorum;
<lucr. de_r. 5.155>	Quae tibi posterius largo sermone probabo.
<lucr. de_r. 5.156>	Dicere porro hominum causa uoluisse parare
<lucr. de_r. 5.157>	Praeclaram mundi naturam proptereaque
<lucr. de_r. 5.158>	Allaudabile opus diuum laudare decere
<lucr. de_r. 5.159>	Aeternumque putare atque immortale futurum
<lucr. de_r. 5.160>	Nec fas esse, deum quod sit ratione uetusta
<lucr. de_r. 5.161>	Gentibus humanis fundatum perpetuo aeuo,
<lucr. de_r. 5.162>	Sollicitare suis ulla ui ex sedibus umquam
<lucr. de_r. 5.163>	Nec uerbis uexare et ab imo euertere summa,
<lucr. de_r. 5.164>	Cetera de genere hoc affingere et addere, Memmi,
<lucr. de_r. 5.165>	Desiperest. quid enim immortalibus atque beatis
<lucr. de_r. 5.166>	Gratia nostra queat largirier emolumenti,
<lucr. de_r. 5.167>	Vt nostra quicquam causa gerere aggrediantur?
<lucr. de_r. 5.168>	Quidue noui potuit tanto post ante quietos
<lucr. de_r. 5.169>	Illicere ut cuperent uitam mutare priorem?
<lucr. de_r. 5.170>	Nam gaudere nouis rebus debere uidetur
<lucr. de_r. 5.171>	Cui ueteres obsunt; sed cui nil accidit aegri
<lucr. de_r. 5.172>	Tempore in anteacto, cum pulchre degeret aeuum,
<lucr. de_r. 5.173>	Quid potuit nouitatis amorem accendere tali?
<lucr. de_r. 5.174>	Quidue mali fuerat nobis non esse creatis?
<lucr. de_r. 5.175>	An, credo, in tenebris uita ac maerore iacebat,
<lucr. de_r. 5.176>	Donec diluxit rerum genitalis origo?
<lucr. de_r. 5.177>	Natus enim debet quicumque est uelle manere
<lucr. de_r. 5.178>	In uita, donec retinebit blanda uoluptas.
<lucr. de_r. 5.179>	Qui numquam uero uitae gustauit amorem
<lucr. de_r. 5.180>	Nec fuit in numero, quid obest non esse creatum?
<lucr. de_r. 5.181>	Exemplum porro gignundis rebus et ipsa
<lucr. de_r. 5.182>	Notities diuis hominum unde est insita primum,
<lucr. de_r. 5.183>	Quid uellent facere ut scirent animoque uiderent,
<lucr. de_r. 5.184>	Quoue modost umquam uis cognita principiorum
<lucr. de_r. 5.185>	Quidque inter sese permutato ordine possent,
<lucr. de_r. 5.186>	Si non ipsa dedit specimen natura creandi?
<lucr. de_r. 5.187>	Namque ita multa modis multis primordia rerum
<lucr. de_r. 5.188>	Ex infinito iam tempore percita plagis
<lucr. de_r. 5.189>	Ponderibusque suis consuerunt concita ferri
<lucr. de_r. 5.190>	Omnimodisque coire atque omnia pertemptare,
<lucr. de_r. 5.191>	Quaecumque inter se possent congressa creare,
<lucr. de_r. 5.192>	Vt non sit mirum si in talis disposituras
<lucr. de_r. 5.193>	Deciderunt quoque et in talis uenere meatus,
<lucr. de_r. 5.194>	Qualibus haec rerum geritur nunc summa nouando.
<lucr. de_r. 5.195>	Quod <si> iam rerum ignorem primordia quae sint,
<lucr. de_r. 5.196>	Hoc tamen ex ipsis caeli rationibus ausim
<lucr. de_r. 5.197>	Confirmare aliisque ex rebus reddere multis,
<lucr. de_r. 5.198>	Nequaquam nobis diuinitus esse paratam
<lucr. de_r. 5.199>	Naturam rerum: tanta stat praedita culpa.
<lucr. de_r. 5.200>	Principio quantum caeli tegit impetus ingens,
<lucr. de_r. 5.201>	Inde auide partem montes siluaeque ferarum
<lucr. de_r. 5.202>	Possedere, tenent rupes uastaeque paludes
<lucr. de_r. 5.203>	Et mare quod late terrarum distinet oras.
<lucr. de_r. 5.204>	Inde duas porro prope partis feruidus ardor
<lucr. de_r. 5.205>	Assiduusque geli casus mortalibus aufert.
<lucr. de_r. 5.206>	Quod superest arui, tamen id natura sua ui
<lucr. de_r. 5.207>	Sentibus obducat, ni uis humana resistat
<lucr. de_r. 5.208>	Vitai causa ualido consueta bidenti
<lucr. de_r. 5.209>	Ingemere et terram pressis proscindere aratris.
<lucr. de_r. 5.210>	Si non fecundas uertentes uomere glebas
<lucr. de_r. 5.211>	Terraique solum subigentes cimus ad ortus,
<lucr. de_r. 5.212>	Sponte sua nequeant liquidas exsistere in auras;
<lucr. de_r. 5.213>	Et tamen interdum magno quaesita labore
<lucr. de_r. 5.214>	Cum iam per terras frondent atque omnia florent,
<lucr. de_r. 5.215>	Aut nimiis torret feruoribus aetherius sol
<lucr. de_r. 5.216>	Aut subiti perimunt imbres gelidaeque pruinae,
<lucr. de_r. 5.217>	Flabraque uentorum uiolento turbine uexant.
<lucr. de_r. 5.218>	Praeterea genus horriferum natura ferarum
<lucr. de_r. 5.219>	Humanae genti infestum terraque marique
<lucr. de_r. 5.220>	Cur alit atque auget? cur anni tempora morbos
<lucr. de_r. 5.221>	Apportant? quare mors immatura uagatur?
<lucr. de_r. 5.222>	Tum porro puer, ut saeuis proiectus ab undis
<lucr. de_r. 5.223>	Nauita, nudus humi iacet, infans, indigus omni
<lucr. de_r. 5.224>	Vitali auxilio, cum primum in luminis oras
<lucr. de_r. 5.225>	Nixibus ex aluo matris natura profudit,
<lucr. de_r. 5.226>	Vagituque locum lugubri complet, ut aequumst
<lucr. de_r. 5.227>	Cui tantum in uita restet transire malorum.
<lucr. de_r. 5.228>	At uariae crescunt pecudes armenta feraeque
<lucr. de_r. 5.229>	Nec crepitacillis opus est nec cuiquam adhibendast
<lucr. de_r. 5.230>	Almae nutricis blanda atque infracta loquela
<lucr. de_r. 5.231>	Nec uarias quaerunt uestis pro tempore caeli,
<lucr. de_r. 5.232>	Denique non armis opus est, non moenibus altis,
<lucr. de_r. 5.233>	Qui sua tutentur, quando omnibus omnia large
<lucr. de_r. 5.234>	Tellus ipsa parit naturaque daedala rerum.
<lucr. de_r. 5.235>	Principio quoniam terrai corpus et umor
<lucr. de_r. 5.236>	Aurarumque leues animae calidique uapores,
<lucr. de_r. 5.237>	E quibus haec rerum consistere summa uidetur,
<lucr. de_r. 5.238>	Omnia natiuo ac mortali corpore constant,
<lucr. de_r. 5.239>	Debet eodem omnis mundi natura putari.
<lucr. de_r. 5.240>	Quippe etenim quorum partis et membra uidemus
<lucr. de_r. 5.241>	Corpore natiuo ac mortalibus esse figuris,
<lucr. de_r. 5.242>	Haec eadem ferme mortalia cernimus esse
<lucr. de_r. 5.243>	Et natiua simul. quapropter maxima mundi
<lucr. de_r. 5.244>	Cum uideam membra ac partis consumpta regigni,
<lucr. de_r. 5.245>	Scire licet caeli quoque item terraeque fuisse
<lucr. de_r. 5.246>	Principiale aliquod tempus clademque futuram.
<lucr. de_r. 5.247>	Illud in his rebus ne corripuisse rearis
<lucr. de_r. 5.248>	Me mihi, quod terram atque ignem mortalia sumpsi
<lucr. de_r. 5.249>	Esse neque umorem dubitaui aurasque perire
<lucr. de_r. 5.250>	Atque eadem gigni rursusque augescere dixi,
<lucr. de_r. 5.251>	Principio pars terrai nonnulla, perusta
<lucr. de_r. 5.252>	Solibus assiduis, multa pulsata pedum ui,
<lucr. de_r. 5.253>	Pulueris exhalat nebulam nubisque uolantis
<lucr. de_r. 5.254>	Quas ualidi toto dispergunt aere uenti.
<lucr. de_r. 5.255>	Pars etiam glebarum ad diluuiem reuocatur
<lucr. de_r. 5.256>	Imbribus et ripas radentia flumina rodunt.
<lucr. de_r. 5.257>	Praeterea pro parte sua, quodcumque alit auget,
<lucr. de_r. 5.258>	Redditur; et quoniam dubio procul esse uidetur
<lucr. de_r. 5.259>	Omniparens eadem rerum commune sepulcrum,
<lucr. de_r. 5.260>	Ergo terra tibi libatur et aucta recrescit.
<lucr. de_r. 5.261>	Quod superest, umore nouo mare flumina fontis
<lucr. de_r. 5.262>	Semper abundare et latices manare perennis
<lucr. de_r. 5.263>	Nil opus est uerbis: magnus decursus aquarum
<lucr. de_r. 5.264>	Vndique declarat. sed primum quicquid aquai
<lucr. de_r. 5.265>	Tollitur in summaque fit ut nil umor abundet,
<lucr. de_r. 5.266>	Partim quod ualidi uerrentes aequora uenti
<lucr. de_r. 5.267>	Diminuunt radiisque retexens aetherius sol,
<lucr. de_r. 5.268>	Partim quod subter per terras diditur omnis.
<lucr. de_r. 5.269>	Percolatur enim uirus retroque remanat
<lucr. de_r. 5.270>	Materies umoris et ad caput amnibus omnis
<lucr. de_r. 5.271>	Conuenit, inde super terras fluit agmine dulci
<lucr. de_r. 5.272>	Qua uia secta semel liquido pede detulit undas.
<lucr. de_r. 5.273>	Aera nunc igitur dicam qui corpore toto
<lucr. de_r. 5.274>	Innumerabiliter priuas mutatur in horas.
<lucr. de_r. 5.275>	Semper enim, quodcumque fluit de rebus, id omne
<lucr. de_r. 5.276>	Aeris in magnum fertur mare; qui nisi contra
<lucr. de_r. 5.277>	Corpora retribuat rebus recreetque fluentis,
<lucr. de_r. 5.278>	Omnia iam resoluta forent et in aera uersa.
<lucr. de_r. 5.279>	Haud igitur cessat gigni de rebus et in res
<lucr. de_r. 5.280>	Reccidere, assidue quoniam fluere omnia constat.
<lucr. de_r. 5.281>	Largus item liquidi fons luminis, aetherius sol,
<lucr. de_r. 5.282>	Irrigat assidue caelum candore recenti
<lucr. de_r. 5.283>	Suppeditatque nouo confestim lumine lumen.
<lucr. de_r. 5.284>	Nam primum quicquid fulgoris disperit ei,
<lucr. de_r. 5.285>	Quocumque accidit. id licet hinc cognoscere possis,
<lucr. de_r. 5.286>	Quod simul ac primum nubes succedere soli
<lucr. de_r. 5.287>	Coepere et radios inter quasi rumpere lucis,
<lucr. de_r. 5.288>	Extemplo inferior pars horum disperit omnis
<lucr. de_r. 5.289>	Terraque inumbratur qua nimbi cumque feruntur;
<lucr. de_r. 5.290>	Vt noscas splendore nouo res semper egere
<lucr. de_r. 5.291>	Et primum iactum fulgoris quemque perire
<lucr. de_r. 5.292>	Nec ratione alia res posse in sole uideri,
<lucr. de_r. 5.293>	Perpetuo ni suppeditet lucis caput ipsum.
<lucr. de_r. 5.294>	Quin etiam nocturna tibi, terrestria quae sunt,
<lucr. de_r. 5.295>	Lumina, pendentes lychni claraeque coruscis
<lucr. de_r. 5.296>	Fulguribus pingues multa caligine taedae
<lucr. de_r. 5.297>	Consimili properant ratione, ardore ministro,
<lucr. de_r. 5.298>	Suppeditare nouum lumen, tremere ignibus instant,
<lucr. de_r. 5.299>	Instant, nec loca lux inter quasi rupta relinquit.
<lucr. de_r. 5.300>	Vsque adeo properanter ab omnibus ignibus ei
<lucr. de_r. 5.301>	Exitium celeri celatur origine flammae.
<lucr. de_r. 5.302>	Sic igitur solem lunam stellasque putandum
<lucr. de_r. 5.303>	Ex alio atque alio lucem iactare subortu
<lucr. de_r. 5.304>	Et primum quicquid flammarum perdere semper;
<lucr. de_r. 5.305>	Inuiolabilia haec ne credas forte uigere.
<lucr. de_r. 5.306>	Denique non lapides quoque uinci cernis ab aeuo,
<lucr. de_r. 5.307>	Non altas turris ruere et putrescere saxa,
<lucr. de_r. 5.308>	Non delubra deum simulacraque fessa fatisci,
<lucr. de_r. 5.309>	Nec sanctum numen fati protollere finis
<lucr. de_r. 5.310>	Posse neque aduersus naturae foedera niti?
<lucr. de_r. 5.311>	Denique non monumenta uirum dilapsa uidemus,
<lucr. de_r. 5.312>	Quaerere proporro sibi sene senescere credas
<lucr. de_r. 5.313>	Non ruere auulsos silices a montibus altis
<lucr. de_r. 5.314>	Nec ualidas aeui uiris perferre patique
<lucr. de_r. 5.315>	Finiti? neque enim caderent auulsa repente,
<lucr. de_r. 5.316>	Ex infinito quae tempore pertolerassent
<lucr. de_r. 5.317>	Omnia tormenta aetatis priuata fragore.
<lucr. de_r. 5.318>	Denique iam tuere hoc, circum supraque quod omnem
<lucr. de_r. 5.319>	Continet amplexu terram: si procreat ex se
<lucr. de_r. 5.320>	Omnia, quod quidam memorant, recipitque perempta,
<lucr. de_r. 5.321>	Totum natiuo ac mortali corpore constat.
<lucr. de_r. 5.322>	Nam quodcumque alias ex se res auget alitque,
<lucr. de_r. 5.323>	Deminui debet, recreari, cum recipit res.
<lucr. de_r. 5.324>	Praeterea si nulla fuit genitalis origo
<lucr. de_r. 5.325>	Terrarum et caeli semperque aeterna fuere,
<lucr. de_r. 5.326>	Cur supera bellum Thebanum et funera Troiae
<lucr. de_r. 5.327>	Non alias alii quoque res cecinere poetae?
<lucr. de_r. 5.328>	Quo tot facta uirum totiens cecidere neque usquam
<lucr. de_r. 5.329>	Aeternis famae monumentis insita florent?
<lucr. de_r. 5.330>	Verum, ut opinor, habet nouitatem summa recensque
<lucr. de_r. 5.331>	Naturast mundi neque pridem exordia cepit.
<lucr. de_r. 5.332>	Quare etiam quaedam nunc artes expoliuntur,
<lucr. de_r. 5.333>	Nunc etiam augescunt; nunc addita nauigiis sunt
<lucr. de_r. 5.334>	Multa, modo organici melicos peperere sonores.
<lucr. de_r. 5.335>	Denique natura haec rerum ratioque repertast
<lucr. de_r. 5.336>	Nuper, et hanc primus cum primis ipse repertus
<lucr. de_r. 5.337>	Nunc ego sum in patrias qui possim uertere uoces.
<lucr. de_r. 5.338>	Quod si forte fuisse antehac eadem omnia credis,
<lucr. de_r. 5.339>	Sed periisse hominum torrenti saecla uapore,
<lucr. de_r. 5.340>	Aut cecidisse urbis magno uexamine mundi,
<lucr. de_r. 5.341>	Aut ex imbribus assiduis exisse rapaces
<lucr. de_r. 5.342>	Per terras amnis atque oppida coperuisse,
<lucr. de_r. 5.343>	Tanto quique magis uictus fateare necessest
<lucr. de_r. 5.344>	Exitium quoque terrarum caelique futurum.
<lucr. de_r. 5.345>	Nam cum res tantis morbis tantisque periclis
<lucr. de_r. 5.346>	Temptarentur, ibi si tristior incubuisset
<lucr. de_r. 5.347>	Causa, darent late cladem magnasque ruinas.
<lucr. de_r. 5.348>	Nec ratione alia mortales esse uidemur,
<lucr. de_r. 5.349>	Inter nos nisi quod morbis aegrescimus isdem
<lucr. de_r. 5.350>	Atque illi quos a uita natura remouit.
<lucr. de_r. 5.351>	Praeterea quaecumque manent aeterna necessust
<lucr. de_r. 5.352>	Aut, quia sunt solido cum corpore, respuere ictus
<lucr. de_r. 5.353>	Nec penetrare pati sibi quicquam quod queat artas
<lucr. de_r. 5.354>	Dissociare intus partis, ut materiai
<lucr. de_r. 5.355>	Corpora sunt quorum naturam ostendimus ante,
<lucr. de_r. 5.356>	Aut ideo durare aetatem posse per omnem,
<lucr. de_r. 5.357>	Plagarum quia sunt expertia, sicut inane est
<lucr. de_r. 5.358>	Quod manet intactum neque ab ictu fungitur hilum,
<lucr. de_r. 5.359>	Aut etiam quia nulla loci fit copia circum,
<lucr. de_r. 5.360>	Quo quasi res possint discedere dissoluique,
<lucr. de_r. 5.361>	Sicut summarum summa est aeterna, neque extra
<lucr. de_r. 5.362>	Qui locus est quo dissiliant neque corpora sunt quae
<lucr. de_r. 5.363>	Possint incidere et ualida dissoluere plaga.
<lucr. de_r. 5.364>	At neque, uti docui, solido cum corpore mundi
<lucr. de_r. 5.365>	Naturast, quoniam admixtumst in rebus inane,
<lucr. de_r. 5.366>	Nec tamen est ut inane, neque autem corpora desunt,
<lucr. de_r. 5.367>	Ex infinito quae possint forte coorta
<lucr. de_r. 5.368>	Corruere hanc rerum uiolento turbine summam
<lucr. de_r. 5.369>	Aut aliam quamuis cladem importare pericli,
<lucr. de_r. 5.370>	Nec porro natura loci spatiumque profundi
<lucr. de_r. 5.371>	Deficit, exspergi quo possint moenia mundi,
<lucr. de_r. 5.372>	Aut alia quauis possunt ui pulsa perire.
<lucr. de_r. 5.373>	Haud igitur leti praeclusa est ianua caelo
<lucr. de_r. 5.374>	Nec soli terraeque neque altis aequoris undis,
<lucr. de_r. 5.375>	Sed patet immani et uasto respectat hiatu.
<lucr. de_r. 5.376>	Quare etiam natiua necessumst confiteare
<lucr. de_r. 5.377>	Haec eadem; neque enim, mortali corpore quae sunt,
<lucr. de_r. 5.378>	Ex infinito iam tempore adhuc potuissent
<lucr. de_r. 5.379>	Immensi ualidas aeui contemnere uiris.
<lucr. de_r. 5.380>	Denique tantopere inter se cum maxima mundi
<lucr. de_r. 5.381>	Pugnent membra, pio nequaquam concita bello,
<lucr. de_r. 5.382>	Nonne uides aliquam longi certaminis ollis
<lucr. de_r. 5.383>	Posse dari finem? uel cum sol et uapor omnis
<lucr. de_r. 5.384>	Omnibus epotis umoribus exsuperarint:
<lucr. de_r. 5.385>	Quod facere intendunt, neque adhuc conata patrantur:
<lucr. de_r. 5.386>	Tantum suppeditant amnes ultraque minantur
<lucr. de_r. 5.387>	Omnia diluuiare ex alto gurgite ponti,
<lucr. de_r. 5.388>	Nequiquam, quoniam uerrentes aequora uenti
<lucr. de_r. 5.389>	Deminuunt radiisque retexens aetherius sol,
<lucr. de_r. 5.390>	Et siccare prius confidunt omnia posse
<lucr. de_r. 5.391>	Quam liquor incepti possit contingere finem.
<lucr. de_r. 5.392>	Tantum spirantes aequo certamine bellum
<lucr. de_r. 5.393>	Magnis <inter se> de rebus cernere certant,
<lucr. de_r. 5.394>	Cum semel interea fuerit superantior ignis
<lucr. de_r. 5.395>	Et semel, ut fama est, umor regnarit in aruis.
<lucr. de_r. 5.396>	Ignis enim superauit et ambiens multa perussit,
<lucr. de_r. 5.397>	Auia cum Phaethonta rapax uis solis equorum
<lucr. de_r. 5.398>	Aethere raptauit toto terrasque per omnis.
<lucr. de_r. 5.399>	At pater omnipotens ira tum percitus acri
<lucr. de_r. 5.400>	Magnanimum Phaethonta repenti fulminis ictu
<lucr. de_r. 5.401>	Deturbauit equis in terram, solque cadenti
<lucr. de_r. 5.402>	Obuius aeternam succepit lampada mundi
<lucr. de_r. 5.403>	Disiectosque redegit equos iunxitque trementis,
<lucr. de_r. 5.404>	Inde suum per iter recreauit cuncta gubernans,
<lucr. de_r. 5.405>	Scilicet ut ueteres Graium cecinere poetae.
<lucr. de_r. 5.406>	Quod procul a uera nimis est ratione repulsum.
<lucr. de_r. 5.407>	Ignis enim superare potest ubi materiai
<lucr. de_r. 5.408>	Ex infinito sunt corpora plura coorta;
<lucr. de_r. 5.409>	Inde cadunt uires aliqua ratione reuictae,
<lucr. de_r. 5.410>	Aut pereunt res exustae torrentibus auris.
<lucr. de_r. 5.411>	Vmor item quondam coepit superare coortus,
<lucr. de_r. 5.412>	Vt fama est, hominum uitas quando obruit undis.
<lucr. de_r. 5.413>	Inde ubi uis aliqua ratione auersa recessit,
<lucr. de_r. 5.414>	Ex infinito fuerat quaecumque coorta,
<lucr. de_r. 5.415>	Constiterunt imbres et flumina uim minuerunt.
<lucr. de_r. 5.416>	Sed quibus ille modis coniectus materiai
<lucr. de_r. 5.417>	Fundarit terram et caelum pontique profunda,
<lucr. de_r. 5.418>	Solis lunai cursus, ex ordine ponam.
<lucr. de_r. 5.419>	Nam certe neque consilio primordia rerum
<lucr. de_r. 5.420>	Ordine se suo quaeque sagaci mente locarunt
<lucr. de_r. 5.421>	Nec quos quaeque darent motus pepigere profecto,
<lucr. de_r. 5.422>	Sed quia multa modis multis primordia rerum
<lucr. de_r. 5.423>	Ex infinito iam tempore percita plagis
<lucr. de_r. 5.424>	Ponderibusque suis consuerunt concita ferri
<lucr. de_r. 5.425>	Omnimodisque coire atque omnia pertemptare,
<lucr. de_r. 5.426>	Quaecumque inter se possent congressa creare,
<lucr. de_r. 5.427>	Propterea fit uti magnum uulgata per aeuum
<lucr. de_r. 5.428>	Omne genus coetus et motus experiundo
<lucr. de_r. 5.429>	Tandem conueniant ea quae conuecta repente
<lucr. de_r. 5.430>	Magnarum rerum fiunt exordia saepe,
<lucr. de_r. 5.431>	Terrai maris et caeli generisque animantum.
<lucr. de_r. 5.432>	Hic neque tum solis rota cerni lumine largo
<lucr. de_r. 5.433>	Altiuolans poterat nec magni sidera mundi
<lucr. de_r. 5.434>	Nec mare nec caelum nec denique terra neque aer
<lucr. de_r. 5.435>	Nec similis nostris rebus res ulla uideri,
<lucr. de_r. 5.436>	Sed noua tempestas quaedam molesque coorta
<lucr. de_r. 5.437>	Omnigenis de principiis, discordia quorum
<lucr. de_r. 5.438>	Interualla uias conexus pondera plagas
<lucr. de_r. 5.439>	Concursus motus turbabat proelia miscens,
<lucr. de_r. 5.440>	Propter dissimilis formas uariasque figuras
<lucr. de_r. 5.441>	Quod non omnia sic poterant coniuncta manere
<lucr. de_r. 5.442>	Nec motus inter sese dare conuenientis.
<lucr. de_r. 5.443>	Diffugere inde loci partes coepere paresque
<lucr. de_r. 5.444>	Cum paribus iungi res et discludere mundum
<lucr. de_r. 5.445>	Membraque diuidere et magnas disponere partis,
<lucr. de_r. 5.446>	Hoc est, a terris altum secernere caelum,
<lucr. de_r. 5.447>	Et sorsum mare, uti secreto umore pateret,
<lucr. de_r. 5.448>	Sorsus item puri secretique aetheris ignes.
<lucr. de_r. 5.449>	Quippe etenim primum terrai corpora quaeque,
<lucr. de_r. 5.450>	Propterea quod erant grauia et perplexa, coibant
<lucr. de_r. 5.451>	In medio atque imas capiebant omnia sedis;
<lucr. de_r. 5.452>	Quae quanto magis inter se perplexa coibant,
<lucr. de_r. 5.453>	Tam magis expressere ea quae mare sidera solem
<lucr. de_r. 5.454>	Lunamque efficerent et magni moenia mundi.
<lucr. de_r. 5.455>	Omnia enim magis haec e leuibus atque rotundis
<lucr. de_r. 5.456>	Seminibus multoque minoribu' sunt elementis
<lucr. de_r. 5.457>	Quam tellus. ideo per rara foramina terrae
<lucr. de_r. 5.458>	Partibus erumpens primus se sustulit aether
<lucr. de_r. 5.459>	Ignifer et multos secum leuis abstulit ignis,
<lucr. de_r. 5.460>	Non alia longe ratione ac saepe uidemus,
<lucr. de_r. 5.461>	Aurea cum primum gemmantis rore per herbas
<lucr. de_r. 5.462>	Matutina rubent radiati lumina solis
<lucr. de_r. 5.463>	Exhalantque lacus nebulam fluuiique perennes,
<lucr. de_r. 5.464>	Ipsaque ut interdum tellus fumare uidetur;
<lucr. de_r. 5.465>	Omnia quae sursum cum conciliantur, in alto
<lucr. de_r. 5.466>	Corpore concreto subtexunt nubila caelum.
<lucr. de_r. 5.467>	Sic igitur tum se leuis ac diffusilis aether
<lucr. de_r. 5.468>	Corpore concreto circumdatus undique <flexit>
<lucr. de_r. 5.469>	Et late diffusus in omnis undique partis
<lucr. de_r. 5.470>	Omnia sic auido complexu cetera saepsit.
<lucr. de_r. 5.471>	Hunc exordia sunt solis lunaeque secuta,
<lucr. de_r. 5.472>	Interutrasque globi quorum uertuntur in auris;
<lucr. de_r. 5.473>	Quae neque terra sibi asciuit nec maximus aether,
<lucr. de_r. 5.474>	Quod neque tam fuerunt grauia ut depressa sederent,
<lucr. de_r. 5.475>	Nec leuia ut possent per summas labier oras,
<lucr. de_r. 5.476>	Et tamen interutrasque ita sunt ut corpora uiua
<lucr. de_r. 5.477>	Versent et partes ut mundi totius exstent;
<lucr. de_r. 5.478>	Quod genus in nobis quaedam licet in statione
<lucr. de_r. 5.479>	Membra manere, tamen cum sint ea quae moueantur.
<lucr. de_r. 5.480>	His igitur rebus retractis terra repente,
<lucr. de_r. 5.481>	Maxima qua nunc se ponti plaga caerula tendit,
<lucr. de_r. 5.482>	Succidit et salso suffudit gurgite fossas.
<lucr. de_r. 5.483>	Inque dies quanto circum magis aetheris aestus
<lucr. de_r. 5.484>	Et radii solis cogebant undique terram
<lucr. de_r. 5.485>	Verberibus crebris extrema ad limina in artum,
<lucr. de_r. 5.486>	In medio ut propulsa suo condensa coiret,
<lucr. de_r. 5.487>	Tam magis expressus salsus de corpore sudor
<lucr. de_r. 5.488>	Augebat mare manando camposque natantis,
<lucr. de_r. 5.489>	Et tanto magis illa foras elapsa uolabant
<lucr. de_r. 5.490>	Corpora multa uaporis et aeris altaque caeli
<lucr. de_r. 5.491>	Densabant procul a terris fulgentia templa.
<lucr. de_r. 5.492>	Sidebant campi, crescebant montibus altis
<lucr. de_r. 5.493>	Ascensus; neque enim poterant subsidere saxa
<lucr. de_r. 5.494>	Nec pariter tantundem omnes succumbere partes.
<lucr. de_r. 5.495>	Sic igitur terrae concreto corpore pondus
<lucr. de_r. 5.496>	Constitit atque omnis mundi quasi limus in imum
<lucr. de_r. 5.497>	Confluxit grauis et subsedit funditus ut faex;
<lucr. de_r. 5.498>	Inde mare inde aer inde aether ignifer ipse
<lucr. de_r. 5.499>	Corporibus liquidis sunt omnia pura relicta,
<lucr. de_r. 5.500>	Et leuiora aliis alia, et liquidissimus aether
<lucr. de_r. 5.501>	Atque leuissimus aerias super influit auras,
<lucr. de_r. 5.502>	Nec liquidum corpus turbantibus aeris auris
<lucr. de_r. 5.503>	Commiscet; sinit haec uiolentis omnia uerti
<lucr. de_r. 5.504>	Turbinibus, sinit incertis turbare procellis,
<lucr. de_r. 5.505>	Ipse suos ignis certo fert impete labens.
<lucr. de_r. 5.506>	Nam modice fluere atque uno posse aethera nisu
<lucr. de_r. 5.507>	Significat Pontos, mare certo quod fluit aestu
<lucr. de_r. 5.508>	Vnum labendi conseruans usque tenorem.
<lucr. de_r. 5.509>	Motibus astrorum nunc quae sit causa canamus.
<lucr. de_r. 5.510>	Principio magnus caeli si uertitur orbis,
<lucr. de_r. 5.511>	Ex utraque polum parti premere aera nobis
<lucr. de_r. 5.512>	Dicendum est extraque tenere et claudere utrimque;
<lucr. de_r. 5.513>	Inde alium supra fluere atque intendere eodem
<lucr. de_r. 5.514>	Quo uoluenda micant aeterni sidera mundi;
<lucr. de_r. 5.515>	Aut alium subter, contra qui subuehat orbem,
<lucr. de_r. 5.516>	Vt fluuios uersare rotas atque haustra uidemus.
<lucr. de_r. 5.517>	Est etiam quoque uti possit caelum omne manere
<lucr. de_r. 5.518>	In statione, tamen cum lucida signa ferantur;
<lucr. de_r. 5.519>	Siue quod inclusi rapidi sunt aetheris aestus
<lucr. de_r. 5.520>	Quaerentesque uiam circum uersantur et ignes
<lucr. de_r. 5.521>	Passim per caeli uoluunt summania templa;
<lucr. de_r. 5.522>	Siue aliunde fluens alicunde extrinsecus aer
<lucr. de_r. 5.523>	Versat agens ignis; siue ipsi serpere possunt
<lucr. de_r. 5.524>	Quo cuiusque cibus uocat atque inuitat euntis,
<lucr. de_r. 5.525>	Flammea per caelum pascentis corpora passim.
<lucr. de_r. 5.526>	Nam quid in hoc mundo sit eorum ponere certum
<lucr. de_r. 5.527>	Difficile est; sed quid possit fiatque per omne
<lucr. de_r. 5.528>	In uariis mundis uaria ratione creatis,
<lucr. de_r. 5.529>	Id doceo plurisque sequor disponere causas,
<lucr. de_r. 5.530>	Motibus astrorum quae possint esse per omne;
<lucr. de_r. 5.531>	E quibus una tamen sit et hic quoque causa necessest
<lucr. de_r. 5.532>	Quae uegeat motum signis; sed quae sit earum
<lucr. de_r. 5.533>	Praecipere haudquaquamst pedetemptim progredientis.
<lucr. de_r. 5.534>	Terraque ut in media mundi regione quiescat,
<lucr. de_r. 5.535>	Euanescere paulatim et decrescere pondus
<lucr. de_r. 5.536>	Conuenit, atque aliam naturam subter habere
<lucr. de_r. 5.537>	Ex ineunte aeuo coniunctam atque uniter aptam
<lucr. de_r. 5.538>	Partibus aeriis mundi quibus insita uiuit.
<lucr. de_r. 5.539>	Propterea non est oneri neque deprimit auras;
<lucr. de_r. 5.540>	Vt sua cuique homini nullo sunt pondere membra
<lucr. de_r. 5.541>	Nec caput est oneri collo nec denique totum
<lucr. de_r. 5.542>	Corporis in pedibus pondus sentimus inesse;
<lucr. de_r. 5.543>	At quaecumque foris ueniunt impostaque nobis
<lucr. de_r. 5.544>	Pondera sunt laedunt, permulto saepe minora.
<lucr. de_r. 5.545>	Vsque adeo magni refert quid quaeque queat res.
<lucr. de_r. 5.546>	Sic igitur tellus non est aliena repente
<lucr. de_r. 5.547>	Allata atque auris aliunde obiecta alienis,
<lucr. de_r. 5.548>	Sed pariter prima concepta ab origine mundi
<lucr. de_r. 5.549>	Certaque pars eius, quasi nobis membra, uidentur.
<lucr. de_r. 5.550>	Praeterea grandi tonitru concussa repente
<lucr. de_r. 5.551>	Terra supra quae se sunt concutit omnia motu;
<lucr. de_r. 5.552>	Quod facere haud ulla posset ratione, nisi esset
<lucr. de_r. 5.553>	Partibus aeriis mundi caeloque reuincta.
<lucr. de_r. 5.554>	Nam communibus inter se radicibus haerent
<lucr. de_r. 5.555>	Ex ineunte aeuo coniuncta atque uniter apta.
<lucr. de_r. 5.556>	Nonne uides etiam quam magno pondere nobis
<lucr. de_r. 5.557>	Sustineat corpus tenuissima uis animai
<lucr. de_r. 5.558>	Propterea quia tam coniuncta atque uniter apta est?
<lucr. de_r. 5.559>	Denique iam saltu pernici tollere corpus
<lucr. de_r. 5.560>	Quid potis est nisi uis animae quae membra gubernat?
<lucr. de_r. 5.561>	Iamne uides quantum tenuis natura ualere
<lucr. de_r. 5.562>	Possit, ubi est coniuncta graui cum corpore, ut aer
<lucr. de_r. 5.563>	Coniunctus terris et nobis est animi uis?
<lucr. de_r. 5.564>	Nec nimio solis maior rota nec minor ardor
<lucr. de_r. 5.565>	Esse potest, nostris quam sensibus esse uidetur.
<lucr. de_r. 5.566>	Nam quibus e spatiis cumque ignes lumina possunt
<lucr. de_r. 5.567>	Adicere et calidum membris afflare uaporem,
<lucr. de_r. 5.568>	Nil illa his interuallis de corpore libant
<lucr. de_r. 5.569>	Flammarum, nil ad speciem est contractior ignis.
<lucr. de_r. 5.570>	Proinde, calor quoniam solis lumenque profusum
<lucr. de_r. 5.571>	Perueniunt nostros ad sensus et loca mulcent,
<lucr. de_r. 5.572>	Forma quoque hinc solis debet filumque uideri,
<lucr. de_r. 5.573>	Nil adeo ut possis plus aut minus addere, uere.
<lucr. de_r. 5.574>	<>
<lucr. de_r. 5.575>	Lunaque siue notho fertur loca lumine lustrans
<lucr. de_r. 5.576>	Siue suam proprio iactat de corpore lucem,
<lucr. de_r. 5.577>	Quidquid id est, nilo fertur maiore figura
<lucr. de_r. 5.578>	Quam, nostris oculis qua cernimus, esse uidetur.
<lucr. de_r. 5.579>	Nam prius omnia, quae longe semota tuemur
<lucr. de_r. 5.580>	Aera per multum, specie confusa uidentur
<lucr. de_r. 5.581>	Quam minui filum. quapropter luna necessest,
<lucr. de_r. 5.582>	Quandoquidem claram speciem certamque figuram
<lucr. de_r. 5.583>	Praebet, ut est oris extremis cumque notata,
<lucr. de_r. 5.584>	Quantaque quantast, hinc nobis uideatur in alto.
<lucr. de_r. 5.585>	Postremo quoscumque uides hinc aetheris ignis;
<lucr. de_r. 5.586>	Quandoquidem quoscumque in terris cernimus <ignis>,
<lucr. de_r. 5.587>	Dum tremor <et> clarus, dum cernitur ardor eorum,
<lucr. de_r. 5.588>	Perparuum quiddam interdum mutare uidentur
<lucr. de_r. 5.589>	Alteram utram in partem filum, quo longius absunt:
<lucr. de_r. 5.590>	Scire licet perquam pauxillo posse minores
<lucr. de_r. 5.591>	Esse uel exigua maiores parte breuique.
<lucr. de_r. 5.592>	Illud item non est mirandum, qua ratione
<lucr. de_r. 5.593>	Tantulus ille queat tantum sol mittere lumen,
<lucr. de_r. 5.594>	Quod maria ac terras omnis caelumque rigando
<lucr. de_r. 5.595>	Compleat et calido perfundat cuncta uapore.
<lucr. de_r. 5.596>	<>
<lucr. de_r. 5.597>	Nam licet hinc mundi patefactum totius unum
<lucr. de_r. 5.598>	Largifluum fontem scatere atque erumpere lumen,
<lucr. de_r. 5.599>	Ex omni mundo quia sic elementa uaporis
<lucr. de_r. 5.600>	Vndique conueniunt et sic coniectus eorum
<lucr. de_r. 5.601>	Confluit, ex uno capite hic ut profluat ardor.
<lucr. de_r. 5.602>	Nonne uides etiam quam late paruus aquai
<lucr. de_r. 5.603>	Prata riget fons interdum campisque redundet?
<lucr. de_r. 5.604>	Est etiam quoque uti non magno solis ab igni
<lucr. de_r. 5.605>	Aera percipiat calidis feruoribus ardor,
<lucr. de_r. 5.606>	Opportunus ita est si forte et idoneus aer,
<lucr. de_r. 5.607>	Vt queat accendi paruis ardoribus ictus;
<lucr. de_r. 5.608>	Quod genus interdum segetes stipulamque uidemus
<lucr. de_r. 5.609>	Accidere ex una scintilla incendia passim.
<lucr. de_r. 5.610>	Forsitan et rosea sol alte lampade lucens
<lucr. de_r. 5.611>	Possideat multum caecis feruoribus ignem
<lucr. de_r. 5.612>	Circum se, nullo qui sit fulgore notatus,
<lucr. de_r. 5.613>	Aestifer ut tantum radiorum exaugeat ictum.
<lucr. de_r. 5.614>	Nec ratio solis simplex <et> recta patescit,
<lucr. de_r. 5.615>	Quo pacto aestiuis e partibus aegocerotis
<lucr. de_r. 5.616>	Brumalis adeat flexus atque inde reuertens
<lucr. de_r. 5.617>	Canceris ut uertat metas ad solstitialis,
<lucr. de_r. 5.618>	Lunaque mensibus id spatium uideatur obire,
<lucr. de_r. 5.619>	Annua sol in quo consumit tempora cursu.
<lucr. de_r. 5.620>	Non, inquam, simplex his rebus reddita causast.
<lucr. de_r. 5.621>	Nam fieri uel cum primis id posse uidetur,
<lucr. de_r. 5.622>	Democriti quod sancta uiri sententia ponit,
<lucr. de_r. 5.623>	Quanto quaeque magis sint terram sidera propter,
<lucr. de_r. 5.624>	Tanto posse minus cum caeli turbine ferri.
<lucr. de_r. 5.625>	Euanescere enim rapidas illius et acris
<lucr. de_r. 5.626>	Imminui subter uiris, ideoque relinqui
<lucr. de_r. 5.627>	Paulatim solem cum posterioribu' signis,
<lucr. de_r. 5.628>	Inferior multo quod sit quam feruida signa.
<lucr. de_r. 5.629>	Et magis hoc lunam: quanto demissior eius
<lucr. de_r. 5.630>	Cursus abest procul a caelo terrisque propinquat,
<lucr. de_r. 5.631>	Tanto posse minus cum signis tendere cursum.
<lucr. de_r. 5.632>	Flaccidiore etiam quanto iam turbine fertur
<lucr. de_r. 5.633>	Inferior quam sol, tanto magis omnia signa
<lucr. de_r. 5.634>	Hanc adipiscuntur circum praeterque feruntur.
<lucr. de_r. 5.635>	Propterea fit ut haec ad signum quodque reuerti
<lucr. de_r. 5.636>	Mobilius uideatur, ad hanc quia signa reuisunt.
<lucr. de_r. 5.637>	Fit quoque ut e mundi transuersis partibus aer
<lucr. de_r. 5.638>	Alternis certo fluere alter tempore possit,
<lucr. de_r. 5.639>	Qui queat aestiuis solem detrudere signis
<lucr. de_r. 5.640>	Brumalis usque ad flexus gelidumque rigorem,
<lucr. de_r. 5.641>	Et qui reiciat gelidis a frigoris umbris
<lucr. de_r. 5.642>	Aestiferas usque in partis et feruida signa.
<lucr. de_r. 5.643>	Et ratione pari lunam stellasque putandumst,
<lucr. de_r. 5.644>	Quae uoluunt magnos in magnis orbibus annos,
<lucr. de_r. 5.645>	Aeribus posse alternis e partibus ire.
<lucr. de_r. 5.646>	Nonne uides etiam diuersis nubila uentis
<lucr. de_r. 5.647>	Diuersas ire in partis inferna supernis?
<lucr. de_r. 5.648>	Qui minus illa queant per magnos aetheris orbis
<lucr. de_r. 5.649>	Aestibus inter se diuersis sidera ferri?
<lucr. de_r. 5.650>	At nox obruit ingenti caligine terras,
<lucr. de_r. 5.651>	Aut ubi de longo cursu sol ultima caeli
<lucr. de_r. 5.652>	Impulit atque suos efflauit languidus ignis
<lucr. de_r. 5.653>	Concussos itere et labefactos aere multo,
<lucr. de_r. 5.654>	Aut quia sub terras cursum conuertere cogit
<lucr. de_r. 5.655>	Vis eadem, supra quae terras pertulit orbem.
<lucr. de_r. 5.656>	Tempore item certo roseam Matuta per oras
<lucr. de_r. 5.657>	Aetheris auroram differt et lumina pandit,
<lucr. de_r. 5.658>	Aut quia sol idem, sub terras ille reuertens,
<lucr. de_r. 5.659>	Anticipat caelum radiis accendere temptans,
<lucr. de_r. 5.660>	Aut quia conueniunt ignes et semina multa
<lucr. de_r. 5.661>	Confluere ardoris consuerunt tempore certo,
<lucr. de_r. 5.662>	Quae faciunt solis noua semper lumina gigni;
<lucr. de_r. 5.663>	Quod genus Idaeis fama est e montibus altis
<lucr. de_r. 5.664>	Dispersos ignis orienti lumine cerni,
<lucr. de_r. 5.665>	Inde coire globum quasi in unum et conficere orbem.
<lucr. de_r. 5.666>	Nec tamen illud in his rebus mirabile debet
<lucr. de_r. 5.667>	Esse, quod haec ignis tam certo tempore possunt
<lucr. de_r. 5.668>	Semina confluere et solis reparare nitorem.
<lucr. de_r. 5.669>	Multa uidemus enim, certo quae tempore fiunt
<lucr. de_r. 5.670>	Omnibus in rebus. florescunt tempore certo
<lucr. de_r. 5.671>	Arbusta et certo dimittunt tempore florem.
<lucr. de_r. 5.672>	Nec minus in certo dentis cadere imperat aetas
<lucr. de_r. 5.673>	Tempore et impubem molli pubescere ueste
<lucr. de_r. 5.674>	Et pariter mollem malis demittere barbam.
<lucr. de_r. 5.675>	Fulmina postremo nix imbres nubila uenti
<lucr. de_r. 5.676>	Non nimis incertis fiunt in partibus anni.
<lucr. de_r. 5.677>	Namque ubi sic fuerunt causarum exordia prima
<lucr. de_r. 5.678>	Atque ita res mundi cecidere ab origine prima,
<lucr. de_r. 5.679>	Conseque quoque iam redeunt ex ordine certo.
<lucr. de_r. 5.680>	Crescere itemque dies licet et tabescere noctes,
<lucr. de_r. 5.681>	Et minui luces, cum sumant augmina noctes,
<lucr. de_r. 5.682>	Aut quia sol idem sub terras atque superne
<lucr. de_r. 5.683>	Imparibus currens anfractibus aetheris oras
<lucr. de_r. 5.684>	Partit et in partis non aequas diuidit orbem,
<lucr. de_r. 5.685>	Et quod ab alterutra detraxit parte, reponit
<lucr. de_r. 5.686>	Eius in aduersa tanto plus parte relatus,
<lucr. de_r. 5.687>	Donec ad id signum caeli peruenit, ubi anni
<lucr. de_r. 5.688>	Nodus nocturnas exaequat lucibus umbras.
<lucr. de_r. 5.689>	Nam medio cursu flatus aquilonis et austri
<lucr. de_r. 5.690>	Distinet aequato caelum discrimine metas
<lucr. de_r. 5.691>	Propter signiferi posituram totius orbis,
<lucr. de_r. 5.692>	Annua sol in quo concludit tempora serpens,
<lucr. de_r. 5.693>	Obliquo terras et caelum lumine lustrans,
<lucr. de_r. 5.694>	Vt ratio declarat eorum qui loca caeli
<lucr. de_r. 5.695>	Omnia dispositis signis ornata notarunt.
<lucr. de_r. 5.696>	Aut quia crassior est certis in partibus aer,
<lucr. de_r. 5.697>	Sub terris ideo tremulum iubar haesitat ignis
<lucr. de_r. 5.698>	Nec penetrare potest facile atque emergere ad ortus.
<lucr. de_r. 5.699>	Propterea noctes hiberno tempore longae
<lucr. de_r. 5.700>	Cessant, dum ueniat radiatum insigne diei.
<lucr. de_r. 5.701>	Aut etiam, quia sic alternis partibus anni
<lucr. de_r. 5.702>	Tardius et citius consuerunt confluere ignes
<lucr. de_r. 5.703>	Qui faciunt solem certa de surgere parte,
<lucr. de_r. 5.704>	Propterea fit uti uideantur dicere uerum.
<lucr. de_r. 5.0-1>	................
<lucr. de_r. 5.705>	Luna potest solis radiis percussa nitere.
<lucr. de_r. 5.706>	Inque dies magis <id> lumen conuertere nobis
<lucr. de_r. 5.707>	Ad speciem, quantum solis secedit ab orbi,
<lucr. de_r. 5.708>	Donique eum contra pleno bene lumine fulsit
<lucr. de_r. 5.709>	Atque oriens obitus eius super edita uidit;
<lucr. de_r. 5.710>	Inde minutatim retro quasi condere lumen
<lucr. de_r. 5.711>	Debet item, quanto propius iam solis ad ignem
<lucr. de_r. 5.712>	Labitur ex alia signorum parte per orbem;
<lucr. de_r. 5.713>	Vt faciunt, lunam qui fingunt esse pilai
<lucr. de_r. 5.714>	Consimilem cursusque uiam sub sole tenere.
<lucr. de_r. 5.715>	Est etiam quare proprio cum lumine possit
<lucr. de_r. 5.716>	Voluier et uarias splendoris reddere formas.
<lucr. de_r. 5.717>	Corpus enim licet esse aliud quod fertur et una
<lucr. de_r. 5.718>	Labitur omnimodis occursans officiensque
<lucr. de_r. 5.719>	Nec potis est cerni, quia cassum lumine fertur.
<lucr. de_r. 5.720>	Versarique potest, globus ut, si forte, pilai
<lucr. de_r. 5.721>	Dimidia ex parti candenti lumine tinctus,
<lucr. de_r. 5.722>	Versandoque globum uariantis edere formas,
<lucr. de_r. 5.723>	Donique eam partem, quaecumque est ignibus aucta,
<lucr. de_r. 5.724>	Ad speciem uertit nobis oculosque patentis;
<lucr. de_r. 5.725>	Inde minutatim retro contorquet et aufert
<lucr. de_r. 5.726>	Luciferam partem glomeraminis atque pilai;
<lucr. de_r. 5.727>	Vt Babylonica Chaldaeum doctrina refutans
<lucr. de_r. 5.728>	Astrologorum artem contra conuincere tendit,
<lucr. de_r. 5.729>	Proinde quasi id fieri nequeat quod pugnat uterque
<lucr. de_r. 5.730>	Aut minus hoc illo sit cur amplectier ausis.
<lucr. de_r. 5.731>	Denique cur nequeat semper noua luna creari
<lucr. de_r. 5.732>	Ordine formarum certo certisque figuris
<lucr. de_r. 5.733>	Inque dies priuos aborisci quaeque creata
<lucr. de_r. 5.734>	Atque alia illius reparari in parte locoque,
<lucr. de_r. 5.735>	Difficilest ratione docere et uincere uerbis,
<lucr. de_r. 5.736>	Ordine cum <possint> tam certo multa creari.
<lucr. de_r. 5.737>	It uer et Venus, et Veneris praenuntius ante
<lucr. de_r. 5.738>	Pennatus graditur, Zephyri uestigia propter
<lucr. de_r. 5.739>	Flora quibus mater praespargens ante uiai
<lucr. de_r. 5.740>	Cuncta coloribus egregiis et odoribus opplet.
<lucr. de_r. 5.741>	Inde loci sequitur calor aridus et comes una
<lucr. de_r. 5.742>	Puluerulenta Ceres <et> etesia flabra aquilonum.
<lucr. de_r. 5.743>	Inde autumnus adit, graditur simul Euhius Euan.
<lucr. de_r. 5.744>	Inde aliae tempestates uentique sequuntur,
<lucr. de_r. 5.745>	Altitonans Volturnus et auster fulmine pollens.
<lucr. de_r. 5.746>	Tandem bruma niues affert pigrumque rigorem
<lucr. de_r. 5.747>	Reddit; hiemps sequitur crepitans hanc dentibus algu.
<lucr. de_r. 5.748>	Quo minus est mirum si certo tempore luna
<lucr. de_r. 5.749>	Gignitur et certo deletur tempore rursus,
<lucr. de_r. 5.750>	Cum fieri possint tam certo tempore multa.
<lucr. de_r. 5.751>	Solis item quoque defectus lunaeque latebras
<lucr. de_r. 5.752>	Pluribus e causis fieri tibi posse putandumst.
<lucr. de_r. 5.753>	Nam cur luna queat terram secludere solis
<lucr. de_r. 5.754>	Lumine et a terris altum caput obstruere ei,
<lucr. de_r. 5.755>	Obiciens caecum radiis ardentibus orbem;
<lucr. de_r. 5.756>	Tempore eodem aliud facere id non posse putetur
<lucr. de_r. 5.757>	Corpus quod cassum labatur lumine semper?
<lucr. de_r. 5.758>	Solque suos etiam dimittere languidus ignis
<lucr. de_r. 5.759>	Tempore cur certo nequeat recreareque lumen,
<lucr. de_r. 5.760>	Cum loca praeteriit flammis infesta per auras,
<lucr. de_r. 5.761>	Quae faciunt ignis interstingui atque perire?
<lucr. de_r. 5.762>	Et cur terra queat lunam spoliare uicissim
<lucr. de_r. 5.763>	Lumine et oppressum solem super ipsa tenere,
<lucr. de_r. 5.764>	Menstrua dum rigidas coni perlabitur umbras;
<lucr. de_r. 5.765>	Tempore eodem aliud nequeat succurrere lunae
<lucr. de_r. 5.766>	Corpus uel supra solis perlabier orbem,
<lucr. de_r. 5.767>	Quod radios interrumpat lumenque profusum?
<lucr. de_r. 5.768>	Et tamen ipsa suo si fulget luna nitore,
<lucr. de_r. 5.769>	Cur nequeat certa mundi languescere parte,
<lucr. de_r. 5.770>	Dum loca luminibus propriis inimica per exit?
<lucr. de_r. 5.771>	<>
<lucr. de_r. 5.772>	Quod superest, quoniam magni per caerula mundi
<lucr. de_r. 5.773>	Qua fieri quicquid posset ratione resolui,
<lucr. de_r. 5.774>	Solis uti uarios cursus lunaeque meatus
<lucr. de_r. 5.775>	Noscere possemus quae uis et causa cieret,
<lucr. de_r. 5.776>	Quoue modo <possent> offecto lumine obire
<lucr. de_r. 5.777>	Et neque opinantis tenebris obducere terras,
<lucr. de_r. 5.778>	Cum quasi coniuent et aperto lumine rursum
<lucr. de_r. 5.779>	Omnia conuisunt clara loca candida luce,
<lucr. de_r. 5.780>	Nunc redeo ad mundi nouitatem et mollia terrae
<lucr. de_r. 5.781>	Arua, nouo fetu quid primum in luminis oras
<lucr. de_r. 5.782>	Tollere et incertis crerint committere uentis.
<lucr. de_r. 5.783>	Principio genus herbarum uiridemque nitorem
<lucr. de_r. 5.784>	Terra dedit circum collis camposque per omnis,
<lucr. de_r. 5.785>	Florida fulserunt uiridanti prata colore,
<lucr. de_r. 5.786>	Arboribusque datumst uariis exinde per auras
<lucr. de_r. 5.787>	Crescendi magnum immissis certamen habenis.
<lucr. de_r. 5.788>	Vt pluma atque pili primum saetaeque creantur
<lucr. de_r. 5.789>	Quadrupedum membris et corpore pennipotentum,
<lucr. de_r. 5.790>	Sic noua tum tellus herbas uirgultaque primum
<lucr. de_r. 5.791>	Sustulit, inde loci mortalia saecla creauit
<lucr. de_r. 5.792>	Multa modis multis uaria ratione coorta.
<lucr. de_r. 5.793>	Nam neque de caelo cecidisse animalia possunt
<lucr. de_r. 5.794>	Nec terrestria de salsis exisse lacunis.
<lucr. de_r. 5.795>	Linquitur ut merito maternum nomen adepta
<lucr. de_r. 5.796>	Terra sit, e terra quoniam sunt cuncta creata.
<lucr. de_r. 5.797>	Multaque nunc etiam exsistunt animalia terris
<lucr. de_r. 5.798>	Imbribus et calido solis concreta uapore;
<lucr. de_r. 5.799>	Quo minus est mirum si tum sunt plura coorta
<lucr. de_r. 5.800>	Et maiora, noua tellure atque aethere adulta.
<lucr. de_r. 5.801>	Principio genus alituum uariaeque uolucres
<lucr. de_r. 5.802>	Oua relinquebant exclusae tempore uerno,
<lucr. de_r. 5.803>	Folliculos ut nunc teretes aestate cicadae
<lucr. de_r. 5.804>	Linquunt sponte sua uictum uitamque petentes.
<lucr. de_r. 5.805>	Tum tibi terra dedit primum mortalia saecla.
<lucr. de_r. 5.806>	Multus enim calor atque umor superabat in aruis.
<lucr. de_r. 5.807>	Hoc ubi quaeque loci regio opportuna dabatur,
<lucr. de_r. 5.808>	Crescebant uteri terram radicibus apti;
<lucr. de_r. 5.809>	Quos ubi tempore maturo patefecerat aetas
<lucr. de_r. 5.810>	Infantum fugiens umorem aurasque petessens,
<lucr. de_r. 5.811>	Conuertebat ibi natura foramina terrae
<lucr. de_r. 5.812>	Et sucum uenis cogebat fundere apertis
<lucr. de_r. 5.813>	Consimilem lactis, sicut nunc femina quaeque
<lucr. de_r. 5.814>	Cum peperit, dulci repletur lacte, quod omnis
<lucr. de_r. 5.815>	Impetus in mammas conuertitur ille alimenti.
<lucr. de_r. 5.816>	Terra cibum pueris, uestem uapor, herba cubile
<lucr. de_r. 5.817>	Praebebat multa et molli lanugine abundans.
<lucr. de_r. 5.818>	At nouitas mundi nec frigora dura ciebat
<lucr. de_r. 5.819>	Nec nimios aestus nec magnis uiribus auras.
<lucr. de_r. 5.820>	Omnia enim pariter crescunt et robora sumunt.
<lucr. de_r. 5.821>	Quare etiam atque etiam maternum nomen adepta
<lucr. de_r. 5.822>	Terra tenet merito, quoniam genus ipsa creauit
<lucr. de_r. 5.823>	Humanum atque animal prope certo tempore fudit
<lucr. de_r. 5.824>	Omne quod in magnis bacchatur montibu' passim,
<lucr. de_r. 5.825>	Aeriasque simul uolucris uariantibu' formis.
<lucr. de_r. 5.826>	Sed quia finem aliquam pariendi debet habere,
<lucr. de_r. 5.827>	Destitit, ut mulier spatio defessa uetusto.
<lucr. de_r. 5.828>	Mutat enim mundi naturam totius aetas
<lucr. de_r. 5.829>	Ex alioque alius status excipere omnia debet,
<lucr. de_r. 5.830>	Nec manet ulla sui similis res: omnia migrant,
<lucr. de_r. 5.831>	Omnia commutat natura et uertere cogit.
<lucr. de_r. 5.832>	Namque aliud putrescit et aeuo debile languet,
<lucr. de_r. 5.833>	Porro aliud succrescit et <e> contemptibus exit.
<lucr. de_r. 5.834>	Sic igitur mundi naturam totius aetas
<lucr. de_r. 5.835>	Mutat et ex alio terram status excipit alter,
<lucr. de_r. 5.836>	Quod tulit ut nequeat, possit quod non tulit ante.
<lucr. de_r. 5.837>	Multaque tum tellus etiam portenta creare
<lucr. de_r. 5.838>	Conatast mira facie membrisque coorta,
<lucr. de_r. 5.839>	Androgynem, interutrasque nec utrum, utrimque remotum,
<lucr. de_r. 5.840>	Orba pedum partim, manuum uiduata uicissim,
<lucr. de_r. 5.841>	Muta sine ore etiam, sine uultu caeca reperta,
<lucr. de_r. 5.842>	Vinctaque membrorum per totum corpus adhaesu,
<lucr. de_r. 5.843>	Nec facere ut possent quicquam nec cedere quoquam
<lucr. de_r. 5.844>	Nec uitare malum nec sumere quod foret usus.
<lucr. de_r. 5.845>	Cetera de genere hoc monstra ac portenta creabat,
<lucr. de_r. 5.846>	Nequiquam, quoniam natura absterruit auctum
<lucr. de_r. 5.847>	Nec potuere cupitum aetatis tangere florem
<lucr. de_r. 5.848>	Nec reperire cibum nec iungi per Veneris res.
<lucr. de_r. 5.849>	Multa uidemus enim rebus concurrere debere,
<lucr. de_r. 5.850>	Vt propagando possint procudere saecla;
<lucr. de_r. 5.851>	Pabula primum ut sint, genitalia deinde per artus
<lucr. de_r. 5.852>	Semina qua possint membris manare remissis;
<lucr. de_r. 5.853>	Feminaque ut maribus coniungi possit, habere
<lucr. de_r. 5.854>	Mutua qui mutent inter se gaudia uterque.
<lucr. de_r. 5.855>	Multaque tum interiisse animantum saecla necessest
<lucr. de_r. 5.856>	Nec potuisse propagando procudere prolem.
<lucr. de_r. 5.857>	Nam quaecumque uides uesci uitalibus auris,
<lucr. de_r. 5.858>	Aut dolus aut uirtus aut denique mobilitas est
<lucr. de_r. 5.859>	Ex ineunte aeuo genus id tutata reseruans.
<lucr. de_r. 5.860>	Multaque sunt, nobis ex utilitate sua quae
<lucr. de_r. 5.861>	Commendata manent, tutelae tradita nostrae.
<lucr. de_r. 5.862>	Principio genus acre leonum saeuaque saecla
<lucr. de_r. 5.863>	Tutatast uirtus, uulpis dolus et fuga ceruos.
<lucr. de_r. 5.864>	At leuisomna canum fido cum pectore corda
<lucr. de_r. 5.865>	Et genus omne quod est ueterino semine partum
<lucr. de_r. 5.866>	Lanigeraeque simul pecudes et bucera saecla
<lucr. de_r. 5.867>	Omnia sunt hominum tutelae tradita, Memmi.
<lucr. de_r. 5.868>	Nam cupide fugere feras pacemque secuta
<lucr. de_r. 5.869>	Sunt et larga suo sine pabula parta labore,
<lucr. de_r. 5.870>	Quae damus utilitatis eorum praemia causa.
<lucr. de_r. 5.871>	At quis nil horum tribuit natura, nec ipsa
<lucr. de_r. 5.872>	Sponte sua possent ut uiuere nec dare nobis
<lucr. de_r. 5.873>	Vtilitatem aliquam quare pateremur eorum
<lucr. de_r. 5.874>	Praesidio nostro pasci genus esseque tutum,
<lucr. de_r. 5.875>	Scilicet haec aliis praedae lucroque iacebant
<lucr. de_r. 5.876>	Indupedita suis fatalibus omnia uinclis,
<lucr. de_r. 5.877>	Donec ad interitum genus id natura redegit.
<lucr. de_r. 5.878>	Sed neque Centauri fuerunt, nec tempore in ullo
<lucr. de_r. 5.879>	Esse queunt duplici natura et corpore bino
<lucr. de_r. 5.880>	Ex alienigenis membris compacta, potestas
<lucr. de_r. 5.881>	Hinc illinc par, uis ut sat par esse potissit.
<lucr. de_r. 5.882>	Id licet hinc quamuis hebeti cognoscere corde.
<lucr. de_r. 5.883>	Principio circum tribus actis impiger annis
<lucr. de_r. 5.884>	Floret equus, puer haudquaquam; nam saepe etiam nunc
<lucr. de_r. 5.885>	Vbera mammarum in somnis lactantia quaeret.
<lucr. de_r. 5.886>	Post ubi equum ualidae uires aetate senecta
<lucr. de_r. 5.887>	Membraque deficiunt fugienti languida uita,
<lucr. de_r. 5.888>	Tum demum puerili aeuo florente iuuentas
<lucr. de_r. 5.889>	Occipit et molli uestit lanugine malas.
<lucr. de_r. 5.890>	Ne forte ex homine et ueterino semine equorum
<lucr. de_r. 5.891>	Confieri credas Centauros posse neque esse,
<lucr. de_r. 5.892>	Aut rabidis canibus succinctas semimarinis
<lucr. de_r. 5.893>	Corporibus Scyllas et cetera de genere horum,
<lucr. de_r. 5.894>	Inter se quorum discordia membra uidemus;
<lucr. de_r. 5.895>	Quae neque florescunt pariter nec robora sumunt
<lucr. de_r. 5.896>	Corporibus neque proiciunt aetate senecta
<lucr. de_r. 5.897>	Nec simili Venere ardescunt nec moribus unis
<lucr. de_r. 5.898>	Conueniunt, neque sunt eadem iucunda per artus.
<lucr. de_r. 5.899>	Quippe uidere licet pinguescere saepe cicuta
<lucr. de_r. 5.900>	Barbigeras pecudes, homini quae est acre uenenum
<lucr. de_r. 5.901>	Flamma quidem <uero> cum corpora fulua leonum
<lucr. de_r. 5.902>	Tam soleat torrere atque urere quam genus omne
<lucr. de_r. 5.903>	Visceris in terris quodcumque et sanguinis exstet,
<lucr. de_r. 5.904>	Qui fieri potuit, triplici cum corpore ut una,
<lucr. de_r. 5.905>	Prima leo, postrema draco, media ipsa, Chimaera
<lucr. de_r. 5.906>	Ore foras acrem flaret de corpore flammam?
<lucr. de_r. 5.907>	Quare etiam tellure noua caeloque recenti
<lucr. de_r. 5.908>	Talia qui fingit potuisse animalia gigni,
<lucr. de_r. 5.909>	Nixus in hoc uno nouitatis nomine inani,
<lucr. de_r. 5.910>	Multa licet simili ratione effutiat ore,
<lucr. de_r. 5.911>	Aurea tum dicat per terras flumina uulgo
<lucr. de_r. 5.912>	Fluxisse et gemmis florere arbusta suesse
<lucr. de_r. 5.913>	Aut hominem tanto membrorum esse impete natum,
<lucr. de_r. 5.914>	Trans maria alta pedum nisus ut ponere posset
<lucr. de_r. 5.915>	Et manibus totum circum se uertere caelum.
<lucr. de_r. 5.916>	Nam quod multa fuere in terris semina rerum
<lucr. de_r. 5.917>	Tempore quo primum tellus animalia fudit,
<lucr. de_r. 5.918>	Nil tamen est signi mixtas potuisse creari
<lucr. de_r. 5.919>	Inter se pecudes compactaque membra animantum,
<lucr. de_r. 5.920>	Propterea quia quae de terris nunc quoque abundant
<lucr. de_r. 5.921>	Herbarum genera ac fruges arbustaque laeta
<lucr. de_r. 5.922>	Non tamen inter se possunt complexa creari,
<lucr. de_r. 5.923>	Sed res quaeque suo ritu procedit et omnes
<lucr. de_r. 5.924>	Foedere naturae certo discrimina seruant.
<lucr. de_r. 5.925>	At genus humanum multo fuit illud in aruis
<lucr. de_r. 5.926>	Durius, ut decuit, tellus quod dura creasset,
<lucr. de_r. 5.927>	Et maioribus et solidis magis ossibus intus
<lucr. de_r. 5.928>	Fundatum, ualidis aptum per uiscera neruis,
<lucr. de_r. 5.929>	Nec facile ex aestu nec frigore quod caperetur
<lucr. de_r. 5.930>	Nec nouitate cibi nec labi corporis ulla.
<lucr. de_r. 5.931>	Multaque per caelum solis uoluentia lustra
<lucr. de_r. 5.932>	Vulgiuago uitam tractabant more ferarum.
<lucr. de_r. 5.933>	Nec robustus erat curui moderator aratri
<lucr. de_r. 5.934>	Quisquam, nec scibat ferro molirier arua
<lucr. de_r. 5.935>	Nec noua defodere in terram uirgulta neque altis
<lucr. de_r. 5.936>	Arboribus ueteres decidere falcibu' ramos.
<lucr. de_r. 5.937>	Quod sol atque imbres dederant, quod terra crearat
<lucr. de_r. 5.938>	Sponte sua, satis id placabat pectora donum.
<lucr. de_r. 5.939>	Glandiferas inter curabant corpora quercus
<lucr. de_r. 5.940>	Plerumque; et quae nunc hiberno tempore cernis
<lucr. de_r. 5.941>	Arbita puniceo fieri matura colore,
<lucr. de_r. 5.942>	Plurima tum tellus etiam maiora ferebat.
<lucr. de_r. 5.943>	Multaque praeterea nouitas tum florida mundi
<lucr. de_r. 5.944>	Pabula dura tulit, miseris mortalibus ampla.
<lucr. de_r. 5.945>	At sedare sitim fluuii fontesque uocabant,
<lucr. de_r. 5.946>	Vt nunc montibus e magnis decursus aquai
<lucr. de_r. 5.947>	Claricitat late sitientia saecla ferarum.
<lucr. de_r. 5.948>	Denique nota uagis siluestria templa tenebant
<lucr. de_r. 5.949>	Nympharum, quibus e scibant umori' fluenta
<lucr. de_r. 5.950>	Lubrica proluuie larga lauere umida saxa,
<lucr. de_r. 5.951>	Vmida saxa, super uiridi stillantia musco,
<lucr. de_r. 5.952>	Et partim plano scatere atque erumpere campo.
<lucr. de_r. 5.953>	Necdum res igni scibant tractare neque uti
<lucr. de_r. 5.954>	Pellibus et spoliis corpus uestire ferarum,
<lucr. de_r. 5.955>	Sed nemora atque cauos montis siluasque colebant
<lucr. de_r. 5.956>	Et frutices inter condebant squalida membra
<lucr. de_r. 5.957>	Verbera uentorum uitare imbrisque coacti.
<lucr. de_r. 5.958>	Nec commune bonum poterant spectare neque ullis
<lucr. de_r. 5.959>	Moribus inter se scibant nec legibus uti.
<lucr. de_r. 5.960>	Quod cuique obtulerat praedae fortuna, ferebat
<lucr. de_r. 5.961>	Sponte sua sibi quisque ualere et uiuere doctus.
<lucr. de_r. 5.962>	Et Venus in siluis iungebat corpora amantum;
<lucr. de_r. 5.963>	Conciliabat enim uel mutua quamque cupido
<lucr. de_r. 5.964>	Vel uiolenta uiri uis atque impensa libido
<lucr. de_r. 5.965>	Vel pretium, glandes atque arbita uel pira lecta.
<lucr. de_r. 5.966>	Et manuum mira freti uirtute pedumque
<lucr. de_r. 5.967>	Consectabantur siluestria saecla ferarum
<lucr. de_r. 5.968>	Missilibus saxis et magno pondere clauae;
<lucr. de_r. 5.969>	Multaque uincebant, uitabant pauca latebris;
<lucr. de_r. 5.970>	Saetigerisque pares subus siluestria membra
<lucr. de_r. 5.971>	Nuda dabant terrae nocturno tempore capti,
<lucr. de_r. 5.972>	Circum se foliis ac frondibus inuoluentes.
<lucr. de_r. 5.973>	Nec plangore diem magno solemque per agros
<lucr. de_r. 5.974>	Quaerebant pauidi palantes noctis in umbris,
<lucr. de_r. 5.975>	Sed taciti respectabant somnoque sepulti,
<lucr. de_r. 5.976>	Dum rosea face sol inferret lumina caelo.
<lucr. de_r. 5.977>	A paruis quod enim consuerant cernere semper
<lucr. de_r. 5.978>	Alterno tenebras et lucem tempore gigni,
<lucr. de_r. 5.979>	Non erat ut fieri posset mirarier umquam
<lucr. de_r. 5.980>	Nec diffidere ne terras aeterna teneret
<lucr. de_r. 5.981>	Nox in perpetuum detracto lumine solis.
<lucr. de_r. 5.982>	Sed magis illud erat curae, quod saecla ferarum
<lucr. de_r. 5.983>	Infestam miseris faciebant saepe quietem.
<lucr. de_r. 5.984>	Eiectique domo fugiebant saxea tecta
<lucr. de_r. 5.985>	Spumigeri suis aduentu ualidique leonis
<lucr. de_r. 5.986>	Atque intempesta cedebant nocte pauentes
<lucr. de_r. 5.987>	Hospitibus saeuis instrata cubilia fronde.
<lucr. de_r. 5.988>	Nec nimio tum plus quam nunc mortalia saecla
<lucr. de_r. 5.989>	Dulcia linquebant lamentis lumina uitae.
<lucr. de_r. 5.990>	Vnus enim tum quisque magis deprensus eorum
<lucr. de_r. 5.991>	Pabula uiua feris praebebat, dentibus haustus,
<lucr. de_r. 5.992>	Et nemora ac montis gemitu siluasque replebat
<lucr. de_r. 5.993>	Viua uidens uiuo sepeliri uiscera busto.
<lucr. de_r. 5.994>	At quos effugium seruarat corpore adeso,
<lucr. de_r. 5.995>	Posterius tremulas super ulcera taetra tenentes
<lucr. de_r. 5.996>	Palmas horriferis accibant uocibus Orcum,
<lucr. de_r. 5.997>	Donique eos uita priuarant uermina saeua
<lucr. de_r. 5.998>	Expertis opis, ignaros quid uulnera uellent.
<lucr. de_r. 5.999>	At non multa uirum sub signis milia ducta
<lucr. de_r. 5.1000>	Vna dies dabat exitio nec turbida ponti
<lucr. de_r. 5.1001>	Aequora lidebant nauis ad saxa uirosque.
<lucr. de_r. 5.1002>	Sed temere incassum frustra mare saepe coortum
<lucr. de_r. 5.1003>	Saeuibat leuiterque minas ponebat inanis,
<lucr. de_r. 5.1004>	Nec poterat quemquam placidi pellacia ponti
<lucr. de_r. 5.1005>	Subdola pellicere in fraudem ridentibus undis.
<lucr. de_r. 5.1006>	Improba nauigii ratio tum caeca iacebat.
<lucr. de_r. 5.1007>	Tum penuria deinde cibi languentia leto
<lucr. de_r. 5.1008>	Membra dabat, contra nunc rerum copia mersat.
<lucr. de_r. 5.1009>	Illi imprudentes ipsi sibi saepe uenenum
<lucr. de_r. 5.1010>	Vergebant, nunc dant <aliis> sollertius ipsi.
<lucr. de_r. 5.1011>	Inde casas postquam ac pellis ignemque pararunt,
<lucr. de_r. 5.1012>	Et mulier coniuncta uiro concessit in unum
<lucr. de_r. 5.0-2>	................
<lucr. de_r. 5.1013>	Cognita sunt, prolemque ex se uidere creatam,
<lucr. de_r. 5.1014>	Tum genus humanum primum mollescere coepit.
<lucr. de_r. 5.1015>	Ignis enim curauit ut alsia corpora frigus
<lucr. de_r. 5.1016>	Non ita iam possent caeli sub tegmine ferre,
<lucr. de_r. 5.1017>	Et Venus imminuit uiris puerique parentum
<lucr. de_r. 5.1018>	Blanditiis facile ingenium fregere superbum.
<lucr. de_r. 5.1019>	Tunc et amicitiem coeperunt iungere auentes
<lucr. de_r. 5.1020>	Finitimi inter se nec laedere nec uiolari,
<lucr. de_r. 5.1021>	Et pueros commendarunt muliebreque saeclum,
<lucr. de_r. 5.1022>	Vocibus et gestu cum balbe significarent
<lucr. de_r. 5.1023>	Imbecillorum esse aequum misererier omnis.
<lucr. de_r. 5.1024>	Nec tamen omnimodis poterat concordia gigni,
<lucr. de_r. 5.1025>	Sed bona magnaque pars seruabat foedera caste;
<lucr. de_r. 5.1026>	Aut genus humanum iam tum foret omne peremptum
<lucr. de_r. 5.1027>	Nec potuisset adhuc perducere saecla propago.
<lucr. de_r. 5.1028>	At uarios linguae sonitus natura subegit
<lucr. de_r. 5.1029>	Mittere et utilitas expressit nomina rerum,
<lucr. de_r. 5.1030>	Non alia longe ratione atque ipsa uidetur
<lucr. de_r. 5.1031>	Protrahere ad gestum pueros infantia linguae,
<lucr. de_r. 5.1032>	Cum facit ut digito quae sint praesentia monstrent.
<lucr. de_r. 5.1033>	Sentit enim uis quisque suas quoad possit abuti.
<lucr. de_r. 5.1034>	Cornua nata prius uitulo quam frontibus exstent,
<lucr. de_r. 5.1035>	Illis iratus petit atque infestus inurget.
<lucr. de_r. 5.1036>	At catuli pantherarum scymnique leonum
<lucr. de_r. 5.1037>	Vnguibus ac pedibus iam tum morsuque repugnant,
<lucr. de_r. 5.1038>	Vix etiam cum sunt dentes unguesque creati.
<lucr. de_r. 5.1039>	Alituum porro genus alis omne uidemus
<lucr. de_r. 5.1040>	Fidere et a pinnis tremulum petere auxiliatum.
<lucr. de_r. 5.1041>	Proinde putare aliquem tum nomina distribuisse
<lucr. de_r. 5.1042>	Rebus et inde homines didicisse uocabula prima,
<lucr. de_r. 5.1043>	Desiperest. nam cur hic posset cuncta notare
<lucr. de_r. 5.1044>	Vocibus et uarios sonitus emittere linguae,
<lucr. de_r. 5.1045>	Tempore eodem alii facere id non quisse putentur?
<lucr. de_r. 5.1046>	Praeterea si non alii quoque uocibus usi
<lucr. de_r. 5.1047>	Inter se fuerant, unde insita notities est
<lucr. de_r. 5.1048>	Vtilitatis et unde data est huic prima potestas,
<lucr. de_r. 5.1049>	Quid uellet facere ut sciret animoque uideret?
<lucr. de_r. 5.1050>	Cogere item pluris unus uictosque domare
<lucr. de_r. 5.1051>	Non poterat, rerum ut perdiscere nomina uellent.
<lucr. de_r. 5.1052>	Nec ratione docere ulla suadereque surdis,
<lucr. de_r. 5.1053>	Quid sit opus facto, facilest; neque enim paterentur
<lucr. de_r. 5.1054>	Nec ratione ulla sibi ferrent amplius auris
<lucr. de_r. 5.1055>	Vocis inauditos sonitus obtundere frustra.
<lucr. de_r. 5.1056>	Postremo quid in hac mirabile tantoperest re,
<lucr. de_r. 5.1057>	Si genus humanum, cui uox et lingua uigeret,
<lucr. de_r. 5.1058>	Pro uario sensu uaria res uoce notaret?
<lucr. de_r. 5.1059>	Cum pecudes mutae, cum denique saecla ferarum
<lucr. de_r. 5.1060>	Dissimilis soleant uoces uariasque ciere,
<lucr. de_r. 5.1061>	Cum metus aut dolor est et cum iam gaudia gliscunt.
<lucr. de_r. 5.1062>	Quippe etenim licet id rebus cognoscere apertis.
<lucr. de_r. 5.1063>	Irritata canum cum primum magna Molossum
<lucr. de_r. 5.1064>	Mollia ricta fremunt duros nudantia dentis,
<lucr. de_r. 5.1065>	Longe alio sonitu rabie restricta minantur,
<lucr. de_r. 5.1066>	Et cum iam latrant et uocibus omnia complent.
<lucr. de_r. 5.1067>	At catulos blande cum lingua lambere temptant
<lucr. de_r. 5.1068>	Aut ubi eos iactant pedibus morsuque petentes
<lucr. de_r. 5.1069>	Suspensis teneros imitantur dentibus haustus,
<lucr. de_r. 5.1070>	Longe alio pacto gannitu uocis adulant,
<lucr. de_r. 5.1071>	Et cum deserti baubantur in aedibus aut cum
<lucr. de_r. 5.1072>	Plorantes fugiunt summisso corpore plagas.
<lucr. de_r. 5.1073>	Denique non hinnitus item differre uidetur,
<lucr. de_r. 5.1074>	Inter equas ubi equus florenti aetate iuuencus
<lucr. de_r. 5.1075>	Pinnigeri saeuit calcaribus ictus amoris
<lucr. de_r. 5.1076>	Et fremitum patulis sub naribus edit ad arma,
<lucr. de_r. 5.1077>	Et cum sic alias concussis artubus hinnit?
<lucr. de_r. 5.1078>	Postremo genus alituum uariaeque uolucres,
<lucr. de_r. 5.1079>	Accipitres atque ossifragae mergique marinis
<lucr. de_r. 5.1080>	Fluctibus in salso uictum uitamque petentes,
<lucr. de_r. 5.1081>	Longe alias alio iaciunt in tempore uoces,
<lucr. de_r. 5.1082>	Et cum de uictu certant praedaque repugnant.
<lucr. de_r. 5.1083>	Et partim mutant cum tempestatibus una
<lucr. de_r. 5.1084>	Raucisonos cantus, cornicum ut saecla uetusta
<lucr. de_r. 5.1085>	Coruorumque greges ubi aquam dicuntur et imbris
<lucr. de_r. 5.1086>	Poscere et interdum uentos aurasque uocare.
<lucr. de_r. 5.1087>	Ergo si uarii sensus animalia cogunt,
<lucr. de_r. 5.1088>	Muta tamen cum sint, uarias emittere uoces,
<lucr. de_r. 5.1089>	Quanto mortalis magis aequumst tum potuisse
<lucr. de_r. 5.1090>	Dissimilis alia atque alia res uoce notare!
<lucr. de_r. 5.1091>	Illud in his rebus tacitus ne forte requiras,
<lucr. de_r. 5.1092>	Fulmen detulit in terram mortalibus ignem
<lucr. de_r. 5.1093>	Primitus, inde omnis flammarum diditur ardor.
<lucr. de_r. 5.1094>	Multa uidemus enim caelestibus insita flammis
<lucr. de_r. 5.1095>	Fulgere, cum caeli donauit plaga uapore.
<lucr. de_r. 5.1096>	Et ramosa tamen cum uentis pulsa uacillans
<lucr. de_r. 5.1097>	Aestuat in ramos incumbens arboris arbor,
<lucr. de_r. 5.1098>	Exprimitur ualidis extritus uiribus ignis,
<lucr. de_r. 5.1099>	Emicat interdum flammai feruidus ardor,
<lucr. de_r. 5.1100>	Mutua dum inter se rami stirpesque teruntur.
<lucr. de_r. 5.1101>	Quorum utrumque dedisse potest mortalibus ignem.
<lucr. de_r. 5.1102>	Inde cibum coquere ac flammae mollire uapore
<lucr. de_r. 5.1103>	Sol docuit, quoniam mitescere multa uidebant
<lucr. de_r. 5.1104>	Verberibus radiorum atque aestu uicta per agros.
<lucr. de_r. 5.1105>	Inque dies magis hi uictum uitamque priorem
<lucr. de_r. 5.1106>	Commutare nouis monstrabant rebus et igni
<lucr. de_r. 5.1107>	Ingenio qui praestabant et corde uigebant.
<lucr. de_r. 5.1108>	Condere coeperunt urbis arcemque locare
<lucr. de_r. 5.1109>	Praesidium reges ipsi sibi perfugiumque,
<lucr. de_r. 5.1110>	Et pecus atque agros diuisere atque dedere
<lucr. de_r. 5.1111>	Pro facie cuiusque et uiribus ingenioque;
<lucr. de_r. 5.1112>	Nam facies multum ualuit uiresque uigebant.
<lucr. de_r. 5.1113>	Posterius res inuentast aurumque repertum,
<lucr. de_r. 5.1114>	Quod facile et ualidis et pulchris dempsit honorem;
<lucr. de_r. 5.1115>	Diuitioris enim sectam plerumque sequuntur
<lucr. de_r. 5.1116>	Quamlibet et fortes et pulchro corpore creti.
<lucr. de_r. 5.1117>	Quod siquis uera uitam ratione gubernet,
<lucr. de_r. 5.1118>	Diuitiae grandes homini sunt uiuere parce
<lucr. de_r. 5.1119>	Aequo animo; neque enim est umquam penuria parui.
<lucr. de_r. 5.1120>	At claros homines uoluerunt se atque potentis,
<lucr. de_r. 5.1121>	Vt fundamento stabili fortuna maneret
<lucr. de_r. 5.1122>	Et placidam possent opulenti degere uitam,
<lucr. de_r. 5.1123>	Nequiquam, quoniam ad summum succedere honorem
<lucr. de_r. 5.1124>	Certantes iter infestum fecere uiai,
<lucr. de_r. 5.1125>	Et tamen e summo, quasi fulmen, deicit ictos
<lucr. de_r. 5.1126>	Inuidia interdum contemptim in Tartara taetra;
<lucr. de_r. 5.1127>	Inuidia quoniam, ceu fulmine, summa uaporant
<lucr. de_r. 5.1128>	Plerumque et quae sunt aliis magis edita cumque,
<lucr. de_r. 5.1129>	Vt satius multo iam sit parere quietum
<lucr. de_r. 5.1130>	Quam regere imperio res uelle et regna tenere.
<lucr. de_r. 5.1131>	Proinde sine incassum defessi sanguine sudent,
<lucr. de_r. 5.1132>	Angustum per iter luctantes ambitionis;
<lucr. de_r. 5.1133>	Quandoquidem sapiunt alieno ex ore petuntque
<lucr. de_r. 5.1134>	Res ex auditis potius quam sensibus ipsis,
<lucr. de_r. 5.1135>	Nec magis id nunc est neque erit mox quam fuit ante.
<lucr. de_r. 5.1136>	Ergo regibus occisis subuersa iacebat
<lucr. de_r. 5.1137>	Pristina maiestas soliorum et sceptra superba,
<lucr. de_r. 5.1138>	Et capitis summi praeclarum insigne cruentum
<lucr. de_r. 5.1139>	Sub pedibus uulgi magnum lugebat honorem;
<lucr. de_r. 5.1140>	Nam cupide conculcatur nimis ante metutum.
<lucr. de_r. 5.1141>	Res itaque ad summam faecem turbasque redibat,
<lucr. de_r. 5.1142>	Imperium sibi cum ac summatum quisque petebat.
<lucr. de_r. 5.1143>	Inde magistratum partim docuere creare
<lucr. de_r. 5.1144>	Iuraque constituere, ut uellent legibus uti.
<lucr. de_r. 5.1145>	Nam genus humanum, defessum ui colere aeuum,
<lucr. de_r. 5.1146>	Ex inimicitiis languebat; quo magis ipsum
<lucr. de_r. 5.1147>	Sponte sua cecidit sub leges artaque iura.
<lucr. de_r. 5.1148>	Acrius ex ira quod enim se quisque parabat
<lucr. de_r. 5.1149>	Vlcisci quam nunc concessumst legibus aequis,
<lucr. de_r. 5.1150>	Hanc ob rem est homines pertaesum ui colere aeuum.
<lucr. de_r. 5.1151>	Inde metus maculat poenarum praemia uitae.
<lucr. de_r. 5.1152>	Circumretit enim uis atque iniuria quemque
<lucr. de_r. 5.1153>	Atque, unde exortast, ad eum plerumque reuertit,
<lucr. de_r. 5.1154>	Nec facilest placidam ac pacatam degere uitam
<lucr. de_r. 5.1155>	Qui uiolat factis communia foedera pacis.
<lucr. de_r. 5.1156>	Etsi fallit enim diuum genus humanumque,
<lucr. de_r. 5.1157>	Perpetuo tamen id fore clam diffidere debet;
<lucr. de_r. 5.1158>	Quippe ubi se multi per somnia saepe loquentes
<lucr. de_r. 5.1159>	Aut morbo delirantes protraxe ferantur
<lucr. de_r. 5.1160>	Et celata <diu> in medium peccata dedisse.
<lucr. de_r. 5.1161>	Nunc quae causa deum per magnas numina gentis
<lucr. de_r. 5.1162>	Peruulgarit et ararum compleuerit urbis
<lucr. de_r. 5.1163>	Suscipiendaque curarit sollemnia sacra,
<lucr. de_r. 5.1164>	Quae nunc in magnis florent sacra rebu' locisque,
<lucr. de_r. 5.1165>	Vnde etiam nunc est mortalibus insitus horror
<lucr. de_r. 5.1166>	Qui delubra deum noua toto suscitat orbi
<lucr. de_r. 5.1167>	Terrarum et festis cogit celebrare diebus,
<lucr. de_r. 5.1168>	Non ita difficilest rationem reddere uerbis.
<lucr. de_r. 5.1169>	Quippe etenim iam tum diuum mortalia saecla
<lucr. de_r. 5.1170>	Egregias animo facies uigilante uidebant
<lucr. de_r. 5.1171>	Et magis in somnis mirando corporis auctu.
<lucr. de_r. 5.1172>	His igitur sensum tribuebant propterea quod
<lucr. de_r. 5.1173>	Membra mouere uidebantur uocesque superbas
<lucr. de_r. 5.1174>	Mittere pro facie praeclara et uiribus amplis.
<lucr. de_r. 5.1175>	Aeternamque dabant uitam, quia semper eorum
<lucr. de_r. 5.1176>	Suppeditabatur facies et forma manebat,
<lucr. de_r. 5.1177>	Et tamen omnino quod tantis uiribus auctos
<lucr. de_r. 5.1178>	Non temere ulla ui conuinci posse putabant.
<lucr. de_r. 5.1179>	Fortunisque ideo longe praestare putabant,
<lucr. de_r. 5.1180>	Quod mortis timor haud quemquam uexaret eorum,
<lucr. de_r. 5.1181>	Et simul in somnis quia multa et mira uidebant
<lucr. de_r. 5.1182>	Efficere et nullum capere ipsos inde laborem.
<lucr. de_r. 5.1183>	Praeterea caeli rationes ordine certo
<lucr. de_r. 5.1184>	Et uaria annorum cernebant tempora uerti
<lucr. de_r. 5.1185>	Nec poterant quibus id fieret cognoscere causis.
<lucr. de_r. 5.1186>	Ergo perfugium sibi habebant omnia diuis
<lucr. de_r. 5.1187>	Tradere et illorum nutu facere omnia flecti.
<lucr. de_r. 5.1188>	In caeloque deum sedis et templa locarunt,
<lucr. de_r. 5.1189>	Per caelum uolui quia nox et luna uidetur,
<lucr. de_r. 5.1190>	Luna dies et nox et noctis signa seuera
<lucr. de_r. 5.1191>	Noctiuagaeque faces caeli flammaeque uolantes,
<lucr. de_r. 5.1192>	Nubila sol imbres nix uenti fulmina grando
<lucr. de_r. 5.1193>	Et rapidi fremitus et murmura magna minarum.
<lucr. de_r. 5.1194>	O genus infelix humanum, talia diuis
<lucr. de_r. 5.1195>	Cum tribuit facta atque iras adiunxit acerbas!
<lucr. de_r. 5.1196>	Quantos tum gemitus ipsi sibi, quantaque nobis
<lucr. de_r. 5.1197>	Vulnera, quas lacrimas peperere minoribu' nostris!
<lucr. de_r. 5.1198>	Nec pietas ullast uelatum saepe uideri
<lucr. de_r. 5.1199>	Vertier ad lapidem atque omnis accedere ad aras
<lucr. de_r. 5.1200>	Nec procumbere humi prostratum et pandere palmas
<lucr. de_r. 5.1201>	Ante deum delubra nec aras sanguine multo
<lucr. de_r. 5.1202>	Spargere quadrupedum nec uotis nectere uota,
<lucr. de_r. 5.1203>	Sed mage pacata posse omnia mente tueri.
<lucr. de_r. 5.1204>	Nam cum suspicimus magni caelestia mundi
<lucr. de_r. 5.1205>	Templa super stellisque micantibus aethera fixum,
<lucr. de_r. 5.1206>	Et uenit in mentem solis lunaeque uiarum,
<lucr. de_r. 5.1207>	Tunc aliis oppressa malis in pectora cura
<lucr. de_r. 5.1208>	Illa quoque expergefactum caput erigere infit,
<lucr. de_r. 5.1209>	Nequae forte deum nobis immensa potestas
<lucr. de_r. 5.1210>	Sit, uario motu quae candida sidera uerset.
<lucr. de_r. 5.1211>	Temptat enim dubiam mentem rationis egestas,
<lucr. de_r. 5.1212>	Ecquaenam fuerit mundi genitalis origo,
<lucr. de_r. 5.1213>	Et simul ecquae sit finis, quoad moenia mundi
<lucr. de_r. 5.1214>	Solliciti motus hunc possint ferre laborem,
<lucr. de_r. 5.1215>	An diuinitus aeterna donata salute
<lucr. de_r. 5.1216>	Perpetuo possint aeui labentia tractu
<lucr. de_r. 5.1217>	Immensi ualidas aeui contemnere uiris.
<lucr. de_r. 5.1218>	Praeterea cui non animus formidine diuum
<lucr. de_r. 5.1219>	Contrahitur, cui non correpunt membra pauore,
<lucr. de_r. 5.1220>	Fulminis horribili cum plaga torrida tellus
<lucr. de_r. 5.1221>	Contremit et magnum percurrunt murmura caelum?
<lucr. de_r. 5.1222>	Non populi gentesque tremunt, regesque superbi
<lucr. de_r. 5.1223>	Corripiunt diuum percussi membra timore,
<lucr. de_r. 5.1224>	Nequid ob admissum foede dictumue superbe
<lucr. de_r. 5.1225>	Poenarum graue sit soluendi tempus adactum?
<lucr. de_r. 5.1226>	Summa etiam cum uis uiolenti per mare uenti
<lucr. de_r. 5.1227>	Induperatorem classis super aequora uerrit
<lucr. de_r. 5.1228>	Cum ualidis pariter legionibus atque elephantis,
<lucr. de_r. 5.1229>	Non diuum pacem uotis adit ac prece quaesit
<lucr. de_r. 5.1230>	Ventorum pauidus paces animasque secundas,
<lucr. de_r. 5.1231>	Nequiquam, quoniam uiolento turbine saepe
<lucr. de_r. 5.1232>	Correptus nilo fertur minus ad uada leti?
<lucr. de_r. 5.1233>	Vsque adeo res humanas uis abdita quaedam
<lucr. de_r. 5.1234>	Obterit et pulchros fascis saeuasque securis
<lucr. de_r. 5.1235>	Proculcare ac ludibrio sibi habere uidetur.
<lucr. de_r. 5.1236>	Denique sub pedibus tellus cum tota uacillat
<lucr. de_r. 5.1237>	Concussaeque cadunt urbes dubiaeque minantur,
<lucr. de_r. 5.1238>	Quid mirum si se temnunt mortalia saecla
<lucr. de_r. 5.1239>	Atque potestates magnas mirasque relinquunt
<lucr. de_r. 5.1240>	In rebus uiris diuum, quae cuncta gubernent?
<lucr. de_r. 5.1241>	Quod superest, aes atque aurum ferrumque repertumst
<lucr. de_r. 5.1242>	Et simul argenti pondus plumbique potestas,
<lucr. de_r. 5.1243>	Ignis ubi ingentis siluas ardore cremarat
<lucr. de_r. 5.1244>	Montibus in magnis, seu caeli fulmine misso,
<lucr. de_r. 5.1245>	Siue quod inter se bellum siluestre gerentes
<lucr. de_r. 5.1246>	Hostibus intulerant ignem formidinis ergo,
<lucr. de_r. 5.1247>	Siue quod inducti terrae bonitate uolebant
<lucr. de_r. 5.1248>	Pandere agros pinguis et pascua reddere rura,
<lucr. de_r. 5.1249>	Siue feras interficere et ditescere praeda.
<lucr. de_r. 5.1250>	Nam fouea atque igni prius est uenarier ortum
<lucr. de_r. 5.1251>	Quam saepire plagis saltum canibusque ciere.
<lucr. de_r. 5.1252>	Quidquid id est, quacumque e causa flammeus ardor
<lucr. de_r. 5.1253>	Horribili sonitu siluas exederat altis
<lucr. de_r. 5.1254>	A radicibus et terram percoxerat igni,
<lucr. de_r. 5.1255>	Manabat uenis feruentibus in loca terrae
<lucr. de_r. 5.1256>	Concaua conueniens argenti riuus et auri,
<lucr. de_r. 5.1257>	Aeris item et plumbi. quae cum concreta uidebant
<lucr. de_r. 5.1258>	Posterius claro in terra splendere colore,
<lucr. de_r. 5.1259>	Tollebant nitido capti leuique lepore,
<lucr. de_r. 5.1260>	Et simili formata uidebant esse figura
<lucr. de_r. 5.1261>	Atque lacunarum fuerant uestigia cuique.
<lucr. de_r. 5.1262>	Tum penetrabat eos posse haec liquefacta calore
<lucr. de_r. 5.1263>	Quamlibet in formam et faciem decurrere rerum
<lucr. de_r. 5.1264>	Et prorsum quamuis in acuta ac tenuia posse
<lucr. de_r. 5.1265>	Mucronum duci fastigia procudendo,
<lucr. de_r. 5.1266>	Vt sibi tela parent, siluasque ut caedere possint
<lucr. de_r. 5.1267>	Materiemque dolare et leuia radere tigna
<lucr. de_r. 5.1268>	Et terebrare etiam ac pertundere perque forare.
<lucr. de_r. 5.1269>	Nec minus argento facere haec auroque parabant
<lucr. de_r. 5.1270>	Quam ualidi primum uiolentis uiribus aeris,
<lucr. de_r. 5.1271>	Nequiquam, quoniam cedebat uicta potestas,
<lucr. de_r. 5.1272>	Nec poterant pariter durum sufferre laborem.
<lucr. de_r. 5.1273>	Nam fuit in pretio magis <aes> aurumque iacebat
<lucr. de_r. 5.1274>	Propter inutilitatem hebeti mucrone retusum.
<lucr. de_r. 5.1275>	Nunc iacet aes, aurum in summum successit honorem.
<lucr. de_r. 5.1276>	Sic uoluenda aetas commutat tempora rerum.
<lucr. de_r. 5.1277>	Quod fuit in pretio, fit nullo denique honore;
<lucr. de_r. 5.1278>	Porro aliud succedit et <e> contemptibus exit
<lucr. de_r. 5.1279>	Inque dies magis appetitur floretque repertum
<lucr. de_r. 5.1280>	Laudibus et miro est mortalis inter honore.
<lucr. de_r. 5.1281>	Nunc tibi quo pacto ferri natura reperta
<lucr. de_r. 5.1282>	Sit facilest ipsi per te cognoscere, Memmi.
<lucr. de_r. 5.1283>	Arma antiqua manus ungues dentesque fuerunt
<lucr. de_r. 5.1284>	Et lapides et item siluarum fragmina rami,
<lucr. de_r. 5.1285>	Et flamma atque ignes, postquam sunt cognita primum.
<lucr. de_r. 5.1286>	Posterius ferri uis est aerisque reperta.
<lucr. de_r. 5.1287>	Et prior aeris erat quam ferri cognitus usus,
<lucr. de_r. 5.1288>	Quo facilis magis est natura et copia maior.
<lucr. de_r. 5.1289>	Aere solum terrae tractabant, aereque belli
<lucr. de_r. 5.1290>	Miscebant fluctus et uulnera uasta serebant
<lucr. de_r. 5.1291>	Et pecus atque agros adimebant. nam facile ollis
<lucr. de_r. 5.1292>	Omnia cedebant armatis nuda et inerma.
<lucr. de_r. 5.1293>	Inde minutatim processit ferreus ensis
<lucr. de_r. 5.1294>	Versaque in opprobrium species est falcis aenae,
<lucr. de_r. 5.1295>	Et ferro coepere solum proscindere terrae
<lucr. de_r. 5.1296>	Exaequataque sunt creperi certamina belli.
<lucr. de_r. 5.1297>	Et prius est armatum in equi conscendere costas
<lucr. de_r. 5.1298>	Et moderarier hunc frenis dextraque uigere
<lucr. de_r. 5.1299>	Quam biiugo curru belli temptare pericla.
<lucr. de_r. 5.1300>	Et biiugos prius est quam bis coniungere binos
<lucr. de_r. 5.1301>	Et quam falciferos armatum escendere currus.
<lucr. de_r. 5.1302>	Inde boues lucas turrito corpore, taetras,
<lucr. de_r. 5.1303>	Anguimanus, belli docuerunt uulnera Poeni
<lucr. de_r. 5.1304>	Sufferre et magnas Martis turbare cateruas.
<lucr. de_r. 5.1305>	Sic alid ex alio peperit discordia tristis,
<lucr. de_r. 5.1306>	Horribile humanis quod gentibus esset in armis,
<lucr. de_r. 5.1307>	Inque dies belli terroribus addidit augmen.
<lucr. de_r. 5.1308>	Temptarunt etiam tauros in moenere belli
<lucr. de_r. 5.1309>	Expertique sues saeuos sunt mittere in hostis.
<lucr. de_r. 5.1310>	Et ualidos partim prae se misere leones
<lucr. de_r. 5.1311>	Cum doctoribus armatis saeuisque magistris
<lucr. de_r. 5.1312>	Qui moderarier his possent uinclisque tenere,
<lucr. de_r. 5.1313>	Nequiquam, quoniam permixta caede calentes
<lucr. de_r. 5.1314>	Turbabant saeui nullo discrimine turmas,
<lucr. de_r. 5.1315>	Terrificas capitum quatientes undique cristas,
<lucr. de_r. 5.1316>	Nec poterant equites fremitu perterrita equorum
<lucr. de_r. 5.1317>	Pectora mulcere et frenis conuertere in hostis.
<lucr. de_r. 5.1318>	Irritata leae iaciebant corpora saltu
<lucr. de_r. 5.1319>	Vndique et aduersum uenientibus ora petebant
<lucr. de_r. 5.1320>	Et nec opinantis a tergo deripiebant
<lucr. de_r. 5.1321>	Deplexaeque dabant in terram uulnere uictos,
<lucr. de_r. 5.1322>	Morsibus affixae ualidis atque unguibus uncis.
<lucr. de_r. 5.1323>	Iactabantque suos tauri pedibusque terebant
<lucr. de_r. 5.1324>	Et latera ac uentris hauribant subter equorum
<lucr. de_r. 5.1325>	Cornibus et terram minitanti mente ruebant.
<lucr. de_r. 5.1326>	Et ualidis socios caedebant dentibus apri
<lucr. de_r. 5.1327>	Tela infracta suo tingentes sanguine saeui,
<lucr. de_r. 5.1328>	<>
<lucr. de_r. 5.1329>	Permixtasque dabant equitum peditumque ruinas.
<lucr. de_r. 5.1330>	Nam transuersa feros exibant dentis adactus
<lucr. de_r. 5.1331>	Iumenta aut pedibus uentos erecta petebant,
<lucr. de_r. 5.1332>	Nequiquam, quoniam ab neruis succisa uideres
<lucr. de_r. 5.1333>	Concidere atque graui terram consternere casu.
<lucr. de_r. 5.1334>	Siquos ante domi domitos satis esse putabant,
<lucr. de_r. 5.1335>	Efferuescere cernebant in rebus agundis
<lucr. de_r. 5.1336>	Vulneribus clamore fuga terrore tumultu,
<lucr. de_r. 5.1337>	Nec poterant ullam partem redducere eorum;
<lucr. de_r. 5.1338>	Diffugiebat enim uarium genus omne ferarum;
<lucr. de_r. 5.1339>	Vt nunc saepe boues lucae ferro male mactae
<lucr. de_r. 5.1340>	Diffugiunt, fera facta suis cum multa dedere.
<lucr. de_r. 5.1341>	Si fuit ut facerent. sed uix adducor ut, ante
<lucr. de_r. 5.1342>	Quam commune malum fieret foedumque, futurum
<lucr. de_r. 5.1343>	Non quierint animo praesentire atque uidere;
<lucr. de_r. 5.1344>	Et magis id possis factum contendere in omni,
<lucr. de_r. 5.1345>	In uariis mundis uaria ratione creatis,
<lucr. de_r. 5.1346>	Quam certo atque uno terrarum quolibet orbi.
<lucr. de_r. 5.1347>	Sed facere id non tam uincendi spe uoluerunt,
<lucr. de_r. 5.1348>	Quam dare quod gemerent hostes, ipsique perire,
<lucr. de_r. 5.1349>	Qui numero diffidebant armisque uacabant.
<lucr. de_r. 5.1350>	Nexilis ante fuit uestis quam textile tegmen.
<lucr. de_r. 5.1351>	Textile post ferrumst, quia ferro tela paratur,
<lucr. de_r. 5.1352>	Nec ratione alia possunt tam leuia gigni
<lucr. de_r. 5.1353>	Insilia ac fusi radii scapique sonantes.
<lucr. de_r. 5.1354>	Et facere ante uiros lanam natura coegit
<lucr. de_r. 5.1355>	Quam muliebre genus; nam longe praestat in arte
<lucr. de_r. 5.1356>	Et sollertius est multo genus omne uirile;
<lucr. de_r. 5.1357>	Agricolae donec uitio uertere seueri,
<lucr. de_r. 5.1358>	Vt muliebribus id manibus concedere uellent
<lucr. de_r. 5.1359>	Atque ipsi pariter durum sufferre laborem
<lucr. de_r. 5.1360>	Atque opere in duro durarent membra manusque.
<lucr. de_r. 5.1361>	At specimen sationis et insitionis origo
<lucr. de_r. 5.1362>	Ipsa fuit rerum primum natura creatrix,
<lucr. de_r. 5.1363>	Arboribus quoniam bacae glandesque caducae
<lucr. de_r. 5.1364>	Tempestiua dabant pullorum examina subter;
<lucr. de_r. 5.1365>	Vnde etiam libitumst stirpis committere ramis
<lucr. de_r. 5.1366>	Et noua defodere in terram uirgulta per agros.
<lucr. de_r. 5.1367>	Inde aliam atque aliam culturam dulcis agelli
<lucr. de_r. 5.1368>	Temptabant fructusque feros mansuescere terra
<lucr. de_r. 5.1369>	Cernebant indulgendo blandeque colendo.
<lucr. de_r. 5.1370>	Inque dies magis in montem succedere siluas
<lucr. de_r. 5.1371>	Cogebant infraque locum concedere cultis,
<lucr. de_r. 5.1372>	Prata lacus riuos segetes uinetaque laeta
<lucr. de_r. 5.1373>	Collibus et campis ut haberent, atque olearum
<lucr. de_r. 5.1374>	Caerula distinguens inter plaga currere posset
<lucr. de_r. 5.1375>	Per tumulos et conuallis camposque profusa;
<lucr. de_r. 5.1376>	Vt nunc esse uides uario distincta lepore
<lucr. de_r. 5.1377>	Omnia, quae pomis intersita dulcibus ornant
<lucr. de_r. 5.1378>	Arbustisque tenent felicibus obsita circum.
<lucr. de_r. 5.1379>	At liquidas auium uoces imitarier ore
<lucr. de_r. 5.1380>	Ante fuit multo quam leuia carmina cantu
<lucr. de_r. 5.1381>	Concelebrare homines possent aurisque iuuare.
<lucr. de_r. 5.1382>	Et zephyri, caua per calamorum, sibila primum
<lucr. de_r. 5.1383>	Agrestis docuere cauas inflare cicutas.
<lucr. de_r. 5.1384>	Inde minutatim dulcis didicere querelas,
<lucr. de_r. 5.1385>	Tibia quas fundit digitis pulsata canentum,
<lucr. de_r. 5.1386>	Auia per nemora ac siluas saltusque reperta,
<lucr. de_r. 5.1387>	Per loca pastorum deserta atque otia dia.
<lucr. de_r. 5.1388>	<>
<lucr. de_r. 5.1389>	<>
<lucr. de_r. 5.1390>	Haec animos ollis mulcebant atque iuuabant
<lucr. de_r. 5.1391>	Cum satiati cibi; nam tum sunt omnia cordi.
<lucr. de_r. 5.1392>	Saepe itaque inter se prostrati in gramine molli
<lucr. de_r. 5.1393>	Propter aquae riuum sub ramis arboris altae
<lucr. de_r. 5.1394>	Non magnis opibus iucunde corpora habebant,
<lucr. de_r. 5.1395>	Praesertim cum tempestas ridebat et anni
<lucr. de_r. 5.1396>	Tempora pingebant uiridantis floribus herbas.
<lucr. de_r. 5.1397>	Tum ioca, tum sermo, tum dulces esse cachinni
<lucr. de_r. 5.1398>	Consuerant. agrestis enim tum musa uigebat;
<lucr. de_r. 5.1399>	Tum caput atque umeros plexis redimire coronis
<lucr. de_r. 5.1400>	Floribus et foliis lasciuia laeta monebat,
<lucr. de_r. 5.1401>	Atque extra numerum procedere membra mouentis
<lucr. de_r. 5.1402>	Duriter et duro terram pede pellere matrem;
<lucr. de_r. 5.1403>	Vnde oriebantur risus dulcesque cachinni,
<lucr. de_r. 5.1404>	Omnia quod noua tum magis haec et mira uigebant.
<lucr. de_r. 5.1405>	Et uigilantibus hinc aderant solacia somno,
<lucr. de_r. 5.1406>	Ducere multimodis uoces et flectere cantus
<lucr. de_r. 5.1407>	Et supera calamos unco percurrere labro;
<lucr. de_r. 5.1408>	Vnde etiam uigiles nunc haec accepta tuentur
<lucr. de_r. 5.1409>	Et numerum seruare genus didicere, neque hilo
<lucr. de_r. 5.1410>	Maiorem interea capiunt dulcedini' fructum
<lucr. de_r. 5.1411>	Quam siluestre genus capiebat terrigenarum.
<lucr. de_r. 5.1412>	Nam quod adest praesto, nisi quid cognouimus ante
<lucr. de_r. 5.1413>	Suauius, in primis placet et pollere uidetur,
<lucr. de_r. 5.1414>	Posteriorque fere melior res illa reperta
<lucr. de_r. 5.1415>	Perdit et immutat sensus ad pristina quaeque.
<lucr. de_r. 5.1416>	Sic odium coepit glandis, sic illa relicta
<lucr. de_r. 5.1417>	Strata cubilia sunt herbis et frondibus aucta.
<lucr. de_r. 5.1418>	Pellis item cecidit uestis contempta ferinae;
<lucr. de_r. 5.1419>	Quam reor inuidia tali tunc esse repertam,
<lucr. de_r. 5.1420>	Vt letum insidiis qui gessit primus obiret,
<lucr. de_r. 5.1421>	Et tamen inter eos distractam sanguine multo
<lucr. de_r. 5.1422>	Disperiisse neque in fructum conuertere quisse.
<lucr. de_r. 5.1423>	Tunc igitur pelles, nunc aurum et purpura curis
<lucr. de_r. 5.1424>	Exercent hominum uitam belloque fatigant;
<lucr. de_r. 5.1425>	Quo magis in nobis, ut opinor, culpa resedit.
<lucr. de_r. 5.1426>	Frigus enim nudos sine pellibus excruciabat
<lucr. de_r. 5.1427>	Terrigenas; at nos nil laedit ueste carere
<lucr. de_r. 5.1428>	Purpurea atque auro signisque ingentibus apta,
<lucr. de_r. 5.1429>	Dum plebeia tamen sit quae defendere possit.
<lucr. de_r. 5.1430>	Ergo hominum genus incassum frustraque laborat
<lucr. de_r. 5.1431>	Semper et <in> curis consumit inanibus aeuum,
<lucr. de_r. 5.1432>	Nimirum quia non cognouit quae sit habendi
<lucr. de_r. 5.1433>	Finis et omnino quoad crescat uera uoluptas.
<lucr. de_r. 5.1434>	Idque minutatim uitam prouexit in altum
<lucr. de_r. 5.1435>	Et belli magnos commouit funditus aestus.
<lucr. de_r. 5.1436>	At uigiles mundi magnum uersatile templum
<lucr. de_r. 5.1437>	Sol et luna suo lustrantes lumine circum
<lucr. de_r. 5.1438>	Perdocuere homines annorum tempora uerti
<lucr. de_r. 5.1439>	Et certa ratione geri rem atque ordine certo.
<lucr. de_r. 5.1440>	Iam ualidis saepti degebant turribus aeuum
<lucr. de_r. 5.1441>	Et diuisa colebatur discretaque tellus;
<lucr. de_r. 5.1442>	Tum mare ueliuolis florebat †propter odores†
<lucr. de_r. 5.1443>	Auxilia ac socios iam pacto foedere habebant,
<lucr. de_r. 5.1444>	Carminibus cum res gestas coepere poetae
<lucr. de_r. 5.1445>	Tradere; nec multo priu' sunt elementa reperta.
<lucr. de_r. 5.1446>	Propterea quid sit prius actum respicere aetas
<lucr. de_r. 5.1447>	Nostra nequit, nisi qua ratio uestigia monstrat.
<lucr. de_r. 5.1448>	Nauigia atque agri culturas moenia leges
<lucr. de_r. 5.1449>	Arma uias uestis <et> cetera de genere horum,
<lucr. de_r. 5.1450>	Praemia, delicias quoque uitae funditus omnis,
<lucr. de_r. 5.1451>	Carmina picturas et daedala signa polita,
<lucr. de_r. 5.1452>	Vsus et impigrae simul experientia mentis
<lucr. de_r. 5.1453>	Paulatim docuit pedetemptim progredientis.
<lucr. de_r. 5.1454>	Sic unumquicquid paulatim protrahit aetas
<lucr. de_r. 5.1455>	In medium ratioque in luminis erigit oras.
<lucr. de_r. 5.1456>	Namque alid ex alio clarescere corde uidebant,
<lucr. de_r. 5.1457>	Artibus ad summum donec uenere cacumen.
<lucr. de_r. 6.1>	Primae frugiparos fetus mortalibus aegris
<lucr. de_r. 6.2>	Dididerunt quondam praeclaro nomine Athenae
<lucr. de_r. 6.3>	Et recreauerunt uitam legesque rogarunt,
<lucr. de_r. 6.4>	Et primae dederunt solacia dulcia uitae,
<lucr. de_r. 6.5>	Cum genuere uirum tali cum corde repertum,
<lucr. de_r. 6.6>	Omnia ueridico qui quondam ex ore profudit;
<lucr. de_r. 6.7>	Cuius et extincti propter diuina reperta
<lucr. de_r. 6.8>	Diuulgata uetus iam ad caelum gloria fertur.
<lucr. de_r. 6.9>	Nam cum uidit hic ad uictum quae flagitat usus
<lucr. de_r. 6.10>	Omnia iam ferme mortalibus esse parata
<lucr. de_r. 6.11>	Et, proquam possent, uitam consistere tutam,
<lucr. de_r. 6.12>	Diuitiis homines et honore et laude potentis
<lucr. de_r. 6.13>	Affluere atque bona gnatorum excellere fama,
<lucr. de_r. 6.14>	Nec minus esse domi cuiquam tamen anxia corda,
<lucr. de_r. 6.15>	Atque animi ingratis uitam uexare <sine ulla>
<lucr. de_r. 6.16>	Pausa atque infestis cogi saeuire querelis,
<lucr. de_r. 6.17>	Intellegit ibi uitium uas efficere ipsum
<lucr. de_r. 6.18>	Omniaque illius uitio corrumpier intus
<lucr. de_r. 6.19>	Quae collata foris et commoda cumque uenirent;
<lucr. de_r. 6.20>	Partim quod fluxum pertusumque esse uidebat,
<lucr. de_r. 6.21>	Vt nulla posset ratione explerier umquam;
<lucr. de_r. 6.22>	Partim quod taetro quasi conspurcare sapore
<lucr. de_r. 6.23>	Omnia cernebat, quaecumque receperat, intus.
<lucr. de_r. 6.24>	Veridicis igitur purgauit pectora dictis
<lucr. de_r. 6.25>	Et finem statuit cuppedinis atque timoris
<lucr. de_r. 6.26>	Exposuitque bonum summum quo tendimus omnes
<lucr. de_r. 6.27>	Quid foret, atque uiam monstrauit, tramite paruo
<lucr. de_r. 6.28>	Qua possemus ad id recto contendere cursu,
<lucr. de_r. 6.29>	Quidue mali foret in rebus mortalibus passim,
<lucr. de_r. 6.30>	Quod fieret naturali uarieque uolaret
<lucr. de_r. 6.31>	Seu casu seu ui, quod sic natura parasset,
<lucr. de_r. 6.32>	Et quibus e portis occurri cuique deceret,
<lucr. de_r. 6.33>	Et genus humanum frustra plerumque probauit
<lucr. de_r. 6.34>	Voluere curarum tristis in pectore fluctus.
<lucr. de_r. 6.35>	Nam ueluti pueri trepidant atque omnia caecis
<lucr. de_r. 6.36>	In tenebris metuunt, sic nos in luce timemus
<lucr. de_r. 6.37>	Interdum, nilo quae sunt metuenda magis quam
<lucr. de_r. 6.38>	Quae pueri in tenebris pauitant finguntque futura.
<lucr. de_r. 6.39>	Hunc igitur terrorem animi tenebrasque necessest
<lucr. de_r. 6.40>	Non radii solis nec lucida tela diei
<lucr. de_r. 6.41>	Discutiant, sed naturae species ratioque.
<lucr. de_r. 6.42>	Quo magis inceptum pergam pertexere dictis.
<lucr. de_r. 6.43>	Et quoniam docui mundi mortalia templa
<lucr. de_r. 6.44>	Esse <et> natiuo consistere corpore caelum,
<lucr. de_r. 6.45>	Et quaecumque in eo fiunt fierique necessest,
<lucr. de_r. 6.46>	Pleraque dissolui, quae restant percipe porro;
<lucr. de_r. 6.47>	Quandoquidem semel insignem conscendere currum
<lucr. de_r. 6.48>	Ventorum exsistant, placentur, <et> omnia rursum
<lucr. de_r. 6.49>	Quae fuerint sint placato conuersa furore,
<lucr. de_r. 6.50>	Cetera, quae fieri in terris caeloque tuentur
<lucr. de_r. 6.51>	Mortales, pauidis cum pendent mentibus saepe,
<lucr. de_r. 6.52>	Et faciunt animos humilis formidine diuum
<lucr. de_r. 6.53>	Depressosque premunt ad terram propterea quod
<lucr. de_r. 6.54>	Ignorantia causarum conferre deorum
<lucr. de_r. 6.55>	Cogit ad imperium res et concedere regnum.
<lucr. de_r. 6.56>	<>
<lucr. de_r. 6.57>	<>
<lucr. de_r. 6.58>	Nam bene qui didicere deos securum agere aeuum,
<lucr. de_r. 6.59>	Si tamen interea mirantur qua ratione
<lucr. de_r. 6.60>	Quaeque geri possint, praesertim rebus in illis
<lucr. de_r. 6.61>	Quae supera caput aetheriis cernuntur in oris,
<lucr. de_r. 6.62>	Rursus in antiquas referuntur religiones
<lucr. de_r. 6.63>	Et dominos acris adsciscunt, omnia posse
<lucr. de_r. 6.64>	Quos miseri credunt, ignari quid queat esse,
<lucr. de_r. 6.65>	Quid nequeat, finita potestas denique cuique
<lucr. de_r. 6.66>	Quanam sit ratione atque alte terminus haerens;
<lucr. de_r. 6.67>	Quo magis errantes caeca ratione feruntur.
<lucr. de_r. 6.68>	Quae nisi respuis ex animo longeque remittis
<lucr. de_r. 6.69>	Dis indigna putare alienaque pacis eorum,
<lucr. de_r. 6.70>	Delibata deum per te tibi numina sancta
<lucr. de_r. 6.71>	Saepe oberunt; non quo uiolari summa deum uis
<lucr. de_r. 6.72>	Possit, ut ex ira poenas petere imbibat acris,
<lucr. de_r. 6.73>	Sed quia tute tibi placida cum pace quietos
<lucr. de_r. 6.74>	Constitues magnos irarum uoluere fluctus,
<lucr. de_r. 6.75>	Nec delubra deum placido cum pectore adibis,
<lucr. de_r. 6.76>	Nec de corpore quae sancto simulacra feruntur
<lucr. de_r. 6.77>	In mentis hominum diuinae nuntia formae,
<lucr. de_r. 6.78>	Suscipere haec animi tranquilla pace ualebis.
<lucr. de_r. 6.79>	Inde uidere licet qualis iam uita sequatur.
<lucr. de_r. 6.80>	Quam quidem ut a nobis ratio uerissima longe
<lucr. de_r. 6.81>	Reiciat, quamquam sunt a me multa profecta,
<lucr. de_r. 6.82>	Multa tamen restant et sunt ornanda politis
<lucr. de_r. 6.83>	Versibus; est ratio caeli <species>que tenenda,
<lucr. de_r. 6.84>	Sunt tempestates et fulmina clara canenda,
<lucr. de_r. 6.85>	Quid faciant et qua de causa cumque ferantur;
<lucr. de_r. 6.86>	Ne trepides caeli diuisis partibus amens,
<lucr. de_r. 6.87>	Vnde uolans ignis peruenerit aut in utram se
<lucr. de_r. 6.88>	Verterit hinc partem, quo pacto per loca saepta
<lucr. de_r. 6.89>	Insinuarit, et hinc dominatus ut extulerit se:
<lucr. de_r. 6.90>	Quorum operum causas nulla ratione uidere
<lucr. de_r. 6.91>	Possunt ac fieri diuino numine rentur.
<lucr. de_r. 6.92>	Tu mihi supremae praescripta ad candida calcis
<lucr. de_r. 6.93>	Currenti spatium praemonstra, callida musa
<lucr. de_r. 6.94>	Calliope, requies hominum diuumque uoluptas,
<lucr. de_r. 6.95>	Te duce ut insigni capiam cum laude coronam.
<lucr. de_r. 6.96>	Principio tonitru quatiuntur caerula caeli
<lucr. de_r. 6.97>	Propterea quia concurrunt sublime uolantes
<lucr. de_r. 6.98>	Aetheriae nubes contra pugnantibus uentis.
<lucr. de_r. 6.99>	Nec fit enim sonitus caeli de parte serena,
<lucr. de_r. 6.100>	Verum ubicumque magis denso sunt agmine nubes,
<lucr. de_r. 6.101>	Tam magis hinc magno fremitus fit murmure saepe.
<lucr. de_r. 6.102>	Praeterea neque tam condenso corpore nubes
<lucr. de_r. 6.103>	Esse queunt quam sunt lapides ac ligna, neque autem
<lucr. de_r. 6.104>	Tam tenues quam sunt nebulae fumique uolantes;
<lucr. de_r. 6.105>	Nam cadere aut bruto deberent pondere pressae
<lucr. de_r. 6.106>	Vt lapides, aut ut fumus constare nequirent
<lucr. de_r. 6.107>	Nec cohibere niues gelidas et grandinis imbris.
<lucr. de_r. 6.108>	Dant etiam sonitum patuli super aequora mundi,
<lucr. de_r. 6.109>	Carbasus ut quondam magnis intenta theatris
<lucr. de_r. 6.110>	Dat crepitum malos inter iactata trabesque,
<lucr. de_r. 6.111>	Interdum perscissa furit petulantibus auris
<lucr. de_r. 6.112>	Et fragilis <sonitus> chartarum commeditatur.
<lucr. de_r. 6.113>	Id quoque enim genus in tonitru cognoscere possis,
<lucr. de_r. 6.114>	Aut ubi suspensam uestem chartasque uolantis
<lucr. de_r. 6.115>	Verberibus uenti uersant planguntque per auras.
<lucr. de_r. 6.116>	Fit quoque enim interdum <ut> non tam concurrere nubes
<lucr. de_r. 6.117>	Frontibus aduersis possint quam de latere ire
<lucr. de_r. 6.118>	Diuerso motu radentes corpora tractim,
<lucr. de_r. 6.119>	Aridus unde auris terget sonus ille diuque
<lucr. de_r. 6.120>	Ducitur, exierunt donec regionibus artis.
<lucr. de_r. 6.121>	Hoc etiam pacto tonitru concussa uidentur
<lucr. de_r. 6.122>	Omnia saepe graui tremere et diuulsa repente
<lucr. de_r. 6.123>	Maxima dissiluisse capacis moenia mundi,
<lucr. de_r. 6.124>	Cum subito ualidi uenti collecta procella
<lucr. de_r. 6.125>	Nubibus intorsit sese conclusaque ibidem
<lucr. de_r. 6.126>	Turbine uersanti magis ac magis undique nubem
<lucr. de_r. 6.127>	Cogit uti fiat spisso caua corpore circum,
<lucr. de_r. 6.128>	Post ubi comminuit uis eius et impetus acer,
<lucr. de_r. 6.129>	Tum perterricrepo sonitu dat scissa fragorem.
<lucr. de_r. 6.130>	Nec mirum, cum plena animae uesicula parua
<lucr. de_r. 6.131>	Saepe ita dat paruum sonitum displosa repente.
<lucr. de_r. 6.132>	Est etiam ratio, cum uenti nubila perflant,
<lucr. de_r. 6.133>	Vt sonitus faciant. etenim ramosa uidemus
<lucr. de_r. 6.134>	Nubila saepe modis multis atque aspera ferri;
<lucr. de_r. 6.135>	Scilicet ut, crebram siluam cum flamina cauri
<lucr. de_r. 6.136>	Perflant, dant sonitum frondes ramique fragorem.
<lucr. de_r. 6.137>	Fit quoque ut interdum ualidi uis incita uenti
<lucr. de_r. 6.138>	Perscindat nubem perfringens impete recto.
<lucr. de_r. 6.139>	Nam quid possit ibi flatus manifesta docet res,
<lucr. de_r. 6.140>	Hic, ubi lenior est, in terra cum tamen alta
<lucr. de_r. 6.141>	Arbusta euoluens radicibus haurit ab imis.
<lucr. de_r. 6.142>	Sunt etiam fluctus per nubila, qui quasi murmur
<lucr. de_r. 6.143>	Dant in frangendo grauiter; quod item fit in altis
<lucr. de_r. 6.144>	Fluminibus magnoque mari, cum frangitur aestus.
<lucr. de_r. 6.145>	Fit quoque, ubi e nubi in nubem uis incidit ardens
<lucr. de_r. 6.146>	Fulminis; haec multo si forte umore recepit
<lucr. de_r. 6.147>	Ignem, continuo magno clamore trucidat;
<lucr. de_r. 6.148>	Vt calidis candens ferrum e fornacibus olim
<lucr. de_r. 6.149>	Stridit, ubi in gelidum propere demersimus imbrem.
<lucr. de_r. 6.150>	Aridior porro si nubes accipit ignem,
<lucr. de_r. 6.151>	Vritur ingenti sonitu succensa repente;
<lucr. de_r. 6.152>	Lauricomos ut si per montis flamma uagetur
<lucr. de_r. 6.153>	Turbine uentorum comburens impete magno;
<lucr. de_r. 6.154>	Nec res ulla magis quam Phoebi Delphica laurus
<lucr. de_r. 6.155>	Terribili sonitu flamma crepitante crematur.
<lucr. de_r. 6.156>	Denique saepe geli multus fragor atque ruina
<lucr. de_r. 6.157>	Grandinis in magnis sonitum dat nubibus alte.
<lucr. de_r. 6.158>	Ventus enim cum confercit, franguntur in artum
<lucr. de_r. 6.159>	Concreti montes nimborum et grandine mixti.
<lucr. de_r. 6.160>	Fulgit item, nubes ignis cum semina multa
<lucr. de_r. 6.161>	Excussere suo concursu; ceu lapidem si
<lucr. de_r. 6.162>	Percutiat lapis aut ferrum; nam tum quoque lumen
<lucr. de_r. 6.163>	Exsilit et claras scintillas dissipat ignis.
<lucr. de_r. 6.164>	Sed tonitrum fit uti post auribus accipiamus,
<lucr. de_r. 6.165>	Fulgere quam cernant oculi, quia semper ad auris
<lucr. de_r. 6.166>	Tardius adueniunt quam uisum quae moueant res.
<lucr. de_r. 6.167>	Id licet hinc etiam cognoscere, caedere si quem
<lucr. de_r. 6.168>	Ancipiti uideas ferro procul arboris auctum,
<lucr. de_r. 6.169>	Ante fit ut cernas ictum quam plaga per auris
<lucr. de_r. 6.170>	Det sonitum, sic fulgorem quoque cernimus ante
<lucr. de_r. 6.171>	Quam tonitrum accipimus, pariter qui mittitur igni
<lucr. de_r. 6.172>	E simili causa, concursu natus eodem.
<lucr. de_r. 6.173>	Hoc etiam pacto uolucri loca lumine tingunt
<lucr. de_r. 6.174>	Nubes et tremulo tempestas impete fulgit.
<lucr. de_r. 6.175>	Ventus ubi inuasit nubem et uersatus ibidem
<lucr. de_r. 6.176>	Fecit ut ante cauam docui spissescere nubem,
<lucr. de_r. 6.177>	Mobilitate sua feruescit; ut omnia motu
<lucr. de_r. 6.178>	Percalefacta uides ardescere, plumbea uero
<lucr. de_r. 6.179>	Glans etiam longo cursu uoluenda liquescit.
<lucr. de_r. 6.180>	Ergo feruidus hic nubem cum perscidit atram,
<lucr. de_r. 6.181>	Dissipat ardoris quasi per uim expressa repente
<lucr. de_r. 6.182>	Semina quae faciunt nictantia fulgura flammae;
<lucr. de_r. 6.183>	Inde sonus sequitur qui tardius afficit auris
<lucr. de_r. 6.184>	Quam quae perueniunt oculorum ad lumina nostra.
<lucr. de_r. 6.185>	Scilicet hoc densis fit nubibus et simul alte
<lucr. de_r. 6.186>	Exstructis aliis alias super impete miro;
<lucr. de_r. 6.187>	Ne tibi sit frudi quod nos inferne uidemus
<lucr. de_r. 6.188>	Quam sint lata magis quam sursum exstructa quid exstent.
<lucr. de_r. 6.189>	Contemplator enim, cum montibus assimulata
<lucr. de_r. 6.190>	Nubila portabunt uenti transuersa per auras,
<lucr. de_r. 6.191>	Aut ubi per magnos montis cumulata uidebis
<lucr. de_r. 6.192>	Insuper esse aliis alia atque urgere superne
<lucr. de_r. 6.193>	In statione locata sepultis undique uentis.
<lucr. de_r. 6.194>	Tum poteris magnas moles cognoscere eorum
<lucr. de_r. 6.195>	Speluncasque uelut saxis pendentibus structas
<lucr. de_r. 6.196>	Cernere, quas uenti cum tempestate coorta
<lucr. de_r. 6.197>	Complerunt, magno indignantur murmure clausi
<lucr. de_r. 6.198>	Nubibus in caueisque ferarum more minantur;
<lucr. de_r. 6.199>	Nunc hinc nunc illinc fremitus per nubila mittunt
<lucr. de_r. 6.200>	Quaerentesque uiam circum uersantur et ignis
<lucr. de_r. 6.201>	Semina conuoluunt <e> nubibus atque ita cogunt
<lucr. de_r. 6.202>	Multa rotantque cauis flammam fornacibus intus,
<lucr. de_r. 6.203>	Donec diuulsa fulserunt nube corusci.
<lucr. de_r. 6.204>	Hac etiam fit uti de causa mobilis ille
<lucr. de_r. 6.205>	Deuolet in terram liquidi color aureus ignis,
<lucr. de_r. 6.206>	Semina quod nubis ipsas permulta necessust
<lucr. de_r. 6.207>	Ignis habere; etenim cum sunt umore sine ullo,
<lucr. de_r. 6.208>	Flammeus <est> plerumque colos et splendidus ollis.
<lucr. de_r. 6.209>	Quippe etenim solis de lumine multa necessest
<lucr. de_r. 6.210>	Concipere, ut merito rubeant ignisque profundant.
<lucr. de_r. 6.211>	Hasce igitur cum uentus agens contrusit in unum
<lucr. de_r. 6.212>	Compressitque locum cogens, expressa profundunt
<lucr. de_r. 6.213>	Semina quae faciunt flammae fulgere colores.
<lucr. de_r. 6.214>	Fulgit item, cum rarescunt quoque nubila caeli.
<lucr. de_r. 6.215>	Nam cum uentus eas leuiter diducit euntis
<lucr. de_r. 6.216>	Dissoluitque, cadant ingratis illa necessest
<lucr. de_r. 6.217>	Semina quae faciunt fulgorem. tum sine taetro
<lucr. de_r. 6.218>	Terrore et sonitu fulgit nulloque tumultu.
<lucr. de_r. 6.219>	Quod superest, <quali> natura praedita constent
<lucr. de_r. 6.220>	Fulmina, declarant ictus et inusta uaporis
<lucr. de_r. 6.221>	Signa notaeque grauis halantis sulpuris auras.
<lucr. de_r. 6.222>	Ignis enim sunt haec non uenti signa neque imbris.
<lucr. de_r. 6.223>	Praeterea saepe accendunt quoque tecta domorum
<lucr. de_r. 6.224>	Et celeri flamma dominantur in aedibus ipsis.
<lucr. de_r. 6.225>	Hunc tibi subtilem cum primis ignibus ignem
<lucr. de_r. 6.226>	Constituit natura minutis mobilibusque
<lucr. de_r. 6.227>	Corporibus, cui nil omnino obsistere possit.
<lucr. de_r. 6.228>	Transit enim ualidum fulmen per saepta domorum,
<lucr. de_r. 6.229>	Clamor ut ac uoces, transit per saxa, per aera,
<lucr. de_r. 6.230>	Et liquidum puncto facit aes in tempore et aurum,
<lucr. de_r. 6.231>	Curat item uasis integris uina repente
<lucr. de_r. 6.232>	Diffugiant, quia nimirum facile omnia circum
<lucr. de_r. 6.233>	Collaxat rareque facit lateramina uasis
<lucr. de_r. 6.234>	Adueniens calor eius et insinuatus in ipsum
<lucr. de_r. 6.235>	Mobiliter soluens differt primordia uini.
<lucr. de_r. 6.236>	Quod solis uapor aetatem non posse uidetur
<lucr. de_r. 6.237>	Efficere usque adeo pollens feruore corusco.
<lucr. de_r. 6.238>	Tanto mobilior uis et dominantior haec est.
<lucr. de_r. 6.239>	Nunc ea quo pacto gignantur et impete tanto
<lucr. de_r. 6.240>	Fiant ut possint ictu discludere turris,
<lucr. de_r. 6.241>	Disturbare domos, auellere tigna trabesque,
<lucr. de_r. 6.242>	Et monumenta uirum commoliri atque *ciere*,
<lucr. de_r. 6.243>	Exanimare homines, pecudes prosternere passim,
<lucr. de_r. 6.244>	Cetera de genere hoc qua ui facere omnia possint,
<lucr. de_r. 6.245>	Expediam, neque <te> in promissis plura morabor.
<lucr. de_r. 6.246>	Fulmina gignier e crassis alteque putandumst
<lucr. de_r. 6.247>	Nubibus exstructis; nam caelo nulla sereno
<lucr. de_r. 6.248>	Nec leuiter densis mittuntur nubibus umquam.
<lucr. de_r. 6.249>	Nam dubio procul hoc fieri manifesta docet res;
<lucr. de_r. 6.250>	Quod tunc per totum concrescunt aera nubes,
<lucr. de_r. 6.251>	Vndique uti tenebras omnis Acherunta reamur
<lucr. de_r. 6.252>	Liquisse et magnas caeli complesse cauernas.
<lucr. de_r. 6.253>	Vsque adeo taetra nimborum nocte coorta
<lucr. de_r. 6.254>	Impendent atrae formidinis ora superne,
<lucr. de_r. 6.255>	Cum commoliri tempestas fulmina coeptat.
<lucr. de_r. 6.256>	Praeterea persaepe niger quoque per mare nimbus,
<lucr. de_r. 6.257>	Vt picis e caelo demissum flumen, in undas
<lucr. de_r. 6.258>	Sic cadit effertus tenebris procul et trahit atram
<lucr. de_r. 6.259>	Fulminibus grauidam tempestatem atque procellis,
<lucr. de_r. 6.260>	Ignibus ac uentis cum primis ipse repletus,
<lucr. de_r. 6.261>	In terra quoque ut horrescant ac tecta requirant.
<lucr. de_r. 6.262>	Sic igitur supera nostrum caput esse putandumst
<lucr. de_r. 6.263>	Tempestatem altam. neque enim caligine tanta
<lucr. de_r. 6.264>	Obruerent terras, nisi inaedificata superne
<lucr. de_r. 6.265>	Multa forent multis exempto nubila sole;
<lucr. de_r. 6.266>	Nec tanto possent uenientes opprimere imbri,
<lucr. de_r. 6.267>	Flumina abundare ut facerent camposque natare,
<lucr. de_r. 6.268>	Si non exstructis foret alte nubibus aether.
<lucr. de_r. 6.269>	Hic igitur uentis atque ignibus omnia plena
<lucr. de_r. 6.270>	Sunt; ideo passim fremitus et fulgura fiunt.
<lucr. de_r. 6.271>	Quippe etenim supra docui permulta uaporis
<lucr. de_r. 6.272>	Semina habere cauas nubis et multa necessest
<lucr. de_r. 6.273>	Concipere ex solis radiis ardoreque eorum.
<lucr. de_r. 6.274>	Hoc ubi uentus eas idem qui cogit in unum
<lucr. de_r. 6.275>	Forte locum quemuis, expressit multa uaporis
<lucr. de_r. 6.276>	Semina seque simul cum eo commiscuit igni,
<lucr. de_r. 6.277>	Insinuatus ibi uertex uersatur in arto
<lucr. de_r. 6.278>	Et calidis acuit fulmen fornacibus intus.
<lucr. de_r. 6.279>	Nam duplici ratione accenditur, ipse sua cum
<lucr. de_r. 6.280>	Mobilitate calescit et e contagibus ignis.
<lucr. de_r. 6.281>	Inde ubi percaluit uenti uis <et> grauis ignis
<lucr. de_r. 6.282>	Impetus incessit, maturum tum quasi fulmen
<lucr. de_r. 6.283>	Perscindit subito nubem, ferturque coruscis
<lucr. de_r. 6.284>	Omnia luminibus lustrans loca percitus ardor.
<lucr. de_r. 6.285>	Quem grauis insequitur sonitus, displosa repente
<lucr. de_r. 6.286>	Opprimere ut caeli uideantur templa superne.
<lucr. de_r. 6.287>	Inde tremor terras grauiter pertemptat et altum
<lucr. de_r. 6.288>	Murmura percurrunt caelum; nam tota fere tum
<lucr. de_r. 6.289>	Tempestas concussa tremit fremitusque mouentur.
<lucr. de_r. 6.290>	Quo de concussu sequitur grauis imber et uber,
<lucr. de_r. 6.291>	Omnis uti uideatur in imbrem uertier aether
<lucr. de_r. 6.292>	Atque ita praecipitans ad diluuiem reuocare:
<lucr. de_r. 6.293>	Tantus discidio nubis uentique procella
<lucr. de_r. 6.294>	Mittitur, ardenti sonitus cum prouolat ictu.
<lucr. de_r. 6.295>	Est etiam cum uis extrinsecus incita uenti
<lucr. de_r. 6.296>	Incidit in calidam maturo fulmine nubem;
<lucr. de_r. 6.297>	Quam cum perscidit, extemplo cadit igneus ille
<lucr. de_r. 6.298>	Vertex quem patrio uocitamus nomine fulmen.
<lucr. de_r. 6.299>	Hoc fit idem in partis alias, quocumque tulit uis.
<lucr. de_r. 6.300>	Fit quoque ut interdum uenti uis missa sine igni
<lucr. de_r. 6.301>	Igniscat tamen in spatio longoque meatu,
<lucr. de_r. 6.302>	Dum uenit, amittens in cursu corpora quaedam
<lucr. de_r. 6.303>	Grandia quae nequeunt pariter penetrare per auras;
<lucr. de_r. 6.304>	Atque alia ex ipso corradens aere portat
<lucr. de_r. 6.305>	Paruula quae faciunt ignem commixta uolando;
<lucr. de_r. 6.306>	Non alia longe ratione ac plumbea saepe
<lucr. de_r. 6.307>	Feruida fit glans in cursu, cum multa rigoris
<lucr. de_r. 6.308>	Corpora dimittens ignem concepit in auris.
<lucr. de_r. 6.309>	Fit quoque ut ipsius plagae uis excitet ignem,
<lucr. de_r. 6.310>	Frigida cum uenti pepulit uis missa sine igni,
<lucr. de_r. 6.311>	Nimirum quia, cum uementi perculit ictu,
<lucr. de_r. 6.312>	Confluere ex ipso possunt elementa uaporis
<lucr. de_r. 6.313>	Et simul ex illa quae tum res excipit ictum;
<lucr. de_r. 6.314>	Vt, lapidem ferro cum caedimus, euolat ignis,
<lucr. de_r. 6.315>	Nec, quod frigida uis ferrist, hoc setius illi
<lucr. de_r. 6.316>	Semina concurrunt calidi fulgoris ad ictum.
<lucr. de_r. 6.317>	Sic igitur quoque res accendi fulmine debet,
<lucr. de_r. 6.318>	Opportuna fuit si forte et idonea flammis.
<lucr. de_r. 6.319>	Nec temere omnino plane uis frigida uenti
<lucr. de_r. 6.320>	Esse potest, ea quae tanta ui missa supernest,
<lucr. de_r. 6.321>	Quin, prius in cursu si non accenditur igni,
<lucr. de_r. 6.322>	At tepefacta tamen ueniat commixta calore.
<lucr. de_r. 6.323>	Mobilitas autem fit fulminis et grauis ictus,
<lucr. de_r. 6.324>	Et celeri ferme percurrunt fulmina lapsu,
<lucr. de_r. 6.325>	Nubibus ipsa quod omnino prius incita se uis
<lucr. de_r. 6.326>	Colligit et magnum conamen sumit eundi,
<lucr. de_r. 6.327>	Inde ubi non potuit nubes capere impetis auctum,
<lucr. de_r. 6.328>	Exprimitur uis atque ideo uolat impete miro,
<lucr. de_r. 6.329>	Vt ualidis quae de tormentis missa feruntur.
<lucr. de_r. 6.330>	Adde quod e paruis et leuibus est elementis,
<lucr. de_r. 6.331>	Nec facilest tali naturae obsistere quicquam.
<lucr. de_r. 6.332>	Inter enim fugit ac penetrat per rara uiarum,
<lucr. de_r. 6.333>	Non igitur multis offensibus in remorando
<lucr. de_r. 6.334>	Haesitat, hanc ob rem celeri uolat impete labens.
<lucr. de_r. 6.335>	Deinde, quod omnino natura pondera deorsum
<lucr. de_r. 6.336>	Omnia nituntur, cum plagast addita uero,
<lucr. de_r. 6.337>	Mobilitas duplicatur et impetus ille grauescit,
<lucr. de_r. 6.338>	Vt uementius et citius quaecumque morantur
<lucr. de_r. 6.339>	Obuia discutiat plagis itinerque sequatur.
<lucr. de_r. 6.340>	Denique quod longo uenit impete, sumere debet
<lucr. de_r. 6.341>	Mobilitatem etiam atque etiam, quae crescit eundo
<lucr. de_r. 6.342>	Et ualidas auget uiris et roborat ictum.
<lucr. de_r. 6.343>	Nam facit ut quae sint illius semina cumque
<lucr. de_r. 6.344>	E regione locum quasi in unum cuncta ferantur,
<lucr. de_r. 6.345>	Omnia coniciens in eum uoluentia cursum.
<lucr. de_r. 6.346>	Forsitan ex ipso ueniens trahat aere quaedam
<lucr. de_r. 6.347>	Corpora quae plagis incendunt mobilitatem.
<lucr. de_r. 6.348>	Incolumisque uenit per res atque integra transit
<lucr. de_r. 6.349>	Multa, foraminibus liquidus quia transuolat ignis.
<lucr. de_r. 6.350>	Multaque perfigit, cum corpora fulminis ipsa
<lucr. de_r. 6.351>	Corporibus rerum inciderunt, qua texta tenentur.
<lucr. de_r. 6.352>	Dissoluit porro facile aes aurumque repente
<lucr. de_r. 6.353>	Conferuefacit, e paruis quia facta minute
<lucr. de_r. 6.354>	Corporibus uis est et leuibus ex elementis,
<lucr. de_r. 6.355>	Quae facile insinuantur et insinuata repente
<lucr. de_r. 6.356>	Dissoluunt nodos omnis et uincla relaxant.
<lucr. de_r. 6.357>	Autumnoque magis stellis fulgentibus apta
<lucr. de_r. 6.358>	Concutitur caeli domus undique totaque tellus,
<lucr. de_r. 6.359>	Et cum tempora se ueris florentia pandunt.
<lucr. de_r. 6.360>	Frigore enim desunt ignes uentique calore
<lucr. de_r. 6.361>	Deficiunt neque sunt tam denso corpore nubes.
<lucr. de_r. 6.362>	Interutrasque igitur cum caeli tempora constant,
<lucr. de_r. 6.363>	Tum uariae causae concurrunt fulminis omnes.
<lucr. de_r. 6.364>	Nam fretus ipse anni permiscet frigus <et> aestum,
<lucr. de_r. 6.365>	Quorum utrumque opus est fabricanda ad fulmina nubi,
<lucr. de_r. 6.366>	Vt discordia <sit> rerum magnoque tumultu
<lucr. de_r. 6.367>	Ignibus et uentis furibundus fluctuet aer.
<lucr. de_r. 6.368>	Prima caloris enim pars est postrema rigoris;
<lucr. de_r. 6.369>	Tempus id est uernum; quare pugnare necessest
<lucr. de_r. 6.370>	Dissimilis <res> inter se turbareque mixtas.
<lucr. de_r. 6.371>	Et calor extremus primo cum frigore mixtus
<lucr. de_r. 6.372>	Voluitur, autumni quod fertur nomine tempus,
<lucr. de_r. 6.373>	Hic quoque confligunt hiemes aestatibus acres.
<lucr. de_r. 6.374>	Propterea <freta> sunt haec anni nominitanda,
<lucr. de_r. 6.375>	Nec mirumst, in eo si tempore plurima fiunt
<lucr. de_r. 6.376>	Fulmina tempestasque cietur turbida caelo,
<lucr. de_r. 6.377>	Ancipiti quoniam bello turbatur utrimque,
<lucr. de_r. 6.378>	Hinc flammis illinc uentis umoreque mixto.
<lucr. de_r. 6.379>	Hoc est igniferi naturam fulminis ipsam
<lucr. de_r. 6.380>	Perspicere et qua ui faciat rem quamque uidere,
<lucr. de_r. 6.381>	Non Tyrrhena retro uoluentem carmina frustra
<lucr. de_r. 6.382>	Indicia occultae diuum perquirere mentis,
<lucr. de_r. 6.383>	Vnde uolans ignis peruenerit aut in utram se
<lucr. de_r. 6.384>	Verterit hinc partem, quo pacto per loca saepta
<lucr. de_r. 6.385>	Insinuarit, et hinc dominatus ut extulerit se,
<lucr. de_r. 6.386>	Quidue nocere queat de caelo fulminis ictus.
<lucr. de_r. 6.387>	Quod si Iuppiter atque alii fulgentia diui
<lucr. de_r. 6.388>	Terrifico quatiunt sonitu caelestia templa
<lucr. de_r. 6.389>	Et iaciunt ignem quo cuiquest cumque uoluntas,
<lucr. de_r. 6.390>	Cur quibus incautum scelus auersabile cumquest
<lucr. de_r. 6.391>	Non faciunt icti flammas ut fulguris halent
<lucr. de_r. 6.392>	Pectore perfixo, documen mortalibus acre,
<lucr. de_r. 6.393>	Et potius nulla sibi turpi conscius in re
<lucr. de_r. 6.394>	Voluitur in flammis innoxius inque peditur
<lucr. de_r. 6.395>	Turbine caelesti subito correptus et igni?
<lucr. de_r. 6.396>	Cur etiam loca sola petunt frustraque laborant?
<lucr. de_r. 6.397>	An tum bracchia consuescunt firmantque lacertos?
<lucr. de_r. 6.398>	In terraque patris cur telum perpetiuntur
<lucr. de_r. 6.399>	Obtundi? cur ipse sinit neque parcit in hostis?
<lucr. de_r. 6.400>	Denique cur numquam caelo iacit undique puro
<lucr. de_r. 6.401>	Iuppiter in terras fulmen sonitusque profundit?
<lucr. de_r. 6.402>	An simul ac nubes successere, ipse in eas tum
<lucr. de_r. 6.403>	Descendit, prope ut hinc teli determinet ictus?
<lucr. de_r. 6.404>	In mare qua porro mittit ratione? quid undas
<lucr. de_r. 6.405>	Arguit et liquidam molem camposque natantis?
<lucr. de_r. 6.406>	Praeterea si uult caueamus fulminis ictum,
<lucr. de_r. 6.407>	Cur dubitat facere ut possimus cernere missum?
<lucr. de_r. 6.408>	Si nec opinantis autem uult opprimere igni,
<lucr. de_r. 6.409>	Cur tonat ex illa parte, ut uitare queamus,
<lucr. de_r. 6.410>	Cur tenebras ante et fremitus et murmura concit?
<lucr. de_r. 6.411>	Et simul in multas partis qui credere possis
<lucr. de_r. 6.412>	Mittere? an hoc ausis numquam contendere factum,
<lucr. de_r. 6.413>	Vt fierent ictus uno sub tempore plures?
<lucr. de_r. 6.414>	At saepest numero factum fierique necessest,
<lucr. de_r. 6.415>	Vt pluere in multis regionibus et cadere imbris,
<lucr. de_r. 6.416>	Fulmina sic uno fieri sub tempore multa.
<lucr. de_r. 6.417>	Postremo cur sancta deum delubra suasque
<lucr. de_r. 6.418>	Discutit infesto praeclaras fulmine sedis
<lucr. de_r. 6.419>	Et bene facta deum frangit simulacra suisque
<lucr. de_r. 6.420>	Demit imaginibus uiolento uulnere honorem?
<lucr. de_r. 6.421>	Altaque cur plerumque petit loca plurimaque eius
<lucr. de_r. 6.422>	Montibus in summis uestigia cernimus ignis?
<lucr. de_r. 6.423>	Quod superest, facilest ex his cognoscere rebus,
<lucr. de_r. 6.424>	Presteras Grai quos ab re nominitarunt,
<lucr. de_r. 6.425>	In mare qua missi ueniant ratione superne.
<lucr. de_r. 6.426>	Nam fit ut interdum tamquam demissa columna
<lucr. de_r. 6.427>	In mare de caelo descendat, quam freta circum
<lucr. de_r. 6.428>	Feruescunt grauiter spirantibus incita flabris,
<lucr. de_r. 6.429>	Et quaecumque in eo tum sint deprensa tumultu
<lucr. de_r. 6.430>	Nauigia in summum ueniant uexata periclum.
<lucr. de_r. 6.431>	Hoc fit ubi interdum non quit uis incita uenti
<lucr. de_r. 6.432>	Rumpere quam coepit nubem, sed deprimit, ut sit
<lucr. de_r. 6.433>	In mare de caelo tamquam demissa columna,
<lucr. de_r. 6.434>	Paulatim, quasi quid pugno bracchique superne
<lucr. de_r. 6.435>	Coniectu trudatur et extendatur in undas;
<lucr. de_r. 6.436>	Quam cum discidit, hinc prorumpitur in mare uenti
<lucr. de_r. 6.437>	Vis et feruorem mirum concinnat in undis.
<lucr. de_r. 6.438>	Versabundus enim turbo descendit et illam
<lucr. de_r. 6.439>	Deducit pariter lento cum corpore nubem;
<lucr. de_r. 6.440>	Quam simul ac grauidam detrusit ad aequora ponti,
<lucr. de_r. 6.441>	Ille in aquam subito totum se immittit et omne
<lucr. de_r. 6.442>	Excitat ingenti sonitu mare feruere cogens.
<lucr. de_r. 6.443>	Fit quoque ut inuoluat uenti se nubibus ipse
<lucr. de_r. 6.444>	Vertex corradens ex aere semina nubis
<lucr. de_r. 6.445>	Et quasi demissum caelo prestera imitetur.
<lucr. de_r. 6.446>	Hic ubi se in terras demisit dissoluitque,
<lucr. de_r. 6.447>	Turbinis immanem uim prouomit atque procellae.
<lucr. de_r. 6.448>	Sed quia fit raro omnino montisque necessest
<lucr. de_r. 6.449>	Officere in terris, apparet crebrius idem
<lucr. de_r. 6.450>	Prospectu maris in magno caeloque patenti.
<lucr. de_r. 6.451>	Nubila concrescunt, ubi corpora multa uolando
<lucr. de_r. 6.452>	Hoc supero in caeli spatio coiere repente
<lucr. de_r. 6.453>	Asperiora, moris quae possint indupedita
<lucr. de_r. 6.454>	Exiguis tamen inter se comprensa teneri.
<lucr. de_r. 6.455>	Haec faciunt primum paruas consistere nubis;
<lucr. de_r. 6.456>	Inde ea comprendunt inter se conque gregantur
<lucr. de_r. 6.457>	Et coniungendo crescunt uentisque feruntur
<lucr. de_r. 6.458>	Vsque adeo donec tempestas saeua coortast.
<lucr. de_r. 6.459>	Fit quoque uti montis uicina cacumina caelo
<lucr. de_r. 6.460>	Quam sint quoque magis, tanto magis edita fument
<lucr. de_r. 6.461>	Assidue fuluae nubis caligine crassa
<lucr. de_r. 6.462>	Propterea quia, cum consistunt nubila primum,
<lucr. de_r. 6.463>	Ante uidere oculi quam possint tenuia, uenti
<lucr. de_r. 6.464>	Portantes cogunt ad summa cacumina montis.
<lucr. de_r. 6.465>	Hic demum fit uti turba maiore coorta
<lucr. de_r. 6.466>	Et condensa queant apparere et simul ipso
<lucr. de_r. 6.467>	Vertice de montis uideantur surgere in aethram.
<lucr. de_r. 6.468>	Nam loca declarat sursum uentosa patere
<lucr. de_r. 6.469>	Res ipsa et sensus, montis cum ascendimus altos.
<lucr. de_r. 6.470>	Praeterea permulta mari quoque tollere toto
<lucr. de_r. 6.471>	Corpora naturam declarant litore uestes
<lucr. de_r. 6.472>	Suspensae, cum concipiunt umoris adhaesum.
<lucr. de_r. 6.473>	Quo magis ad nubis augendas multa uidentur
<lucr. de_r. 6.474>	Posse quoque e salso consurgere momine ponti;
<lucr. de_r. 6.475>	Nam ratio consanguineast umoribus omnis.
<lucr. de_r. 6.476>	Praeterea fluuiis ex omnibus et simul ipsa
<lucr. de_r. 6.477>	Surgere de terra nebulas aestumque uidemus.
<lucr. de_r. 6.478>	Quae uelut halitus hinc ita sursum expressa feruntur
<lucr. de_r. 6.479>	Suffunduntque sua caelum caligine et altas
<lucr. de_r. 6.480>	Sufficiunt nubis paulatim conueniundo.
<lucr. de_r. 6.481>	Vrget enim quoque signiferi super aetheris aestus
<lucr. de_r. 6.482>	Et quasi densendo subtexit caerula nimbis.
<lucr. de_r. 6.483>	Fit quoque ut hunc ueniant in caelum extrinsecus illa
<lucr. de_r. 6.484>	Corpora quae faciunt nubis nimbosque uolantis.
<lucr. de_r. 6.485>	Innumerabilem enim numerum summamque profundi
<lucr. de_r. 6.486>	Esse infinitam docui, quantaque uolarent
<lucr. de_r. 6.487>	Corpora mobilitate ostendi quamque repente
<lucr. de_r. 6.488>	Immemorabile <per> spatium transire solerent.
<lucr. de_r. 6.489>	Haud igitur mirumst si paruo tempore saepe
<lucr. de_r. 6.490>	Tam magnis †montis† tempestas atque tenebrae
<lucr. de_r. 6.491>	Coperiant maria ac terras impensa superne,
<lucr. de_r. 6.492>	Vndique quandoquidem per caulas aetheris omnis
<lucr. de_r. 6.493>	Et quasi per magni circum spiracula mundi
<lucr. de_r. 6.494>	Exitus introitusque elementis redditus exstat.
<lucr. de_r. 6.495>	Nunc age, quo pacto pluuius concrescat in altis
<lucr. de_r. 6.496>	Nubibus umor et in terras demissus ut imber
<lucr. de_r. 6.497>	Decidat, expediam. primum iam semina aquai
<lucr. de_r. 6.498>	Multa simul uincam consurgere nubibus ipsis
<lucr. de_r. 6.499>	Omnibus ex rebus pariterque ita crescere utrumque,
<lucr. de_r. 6.500>	Et nubis et aquam quaecumque in nubibus exstat,
<lucr. de_r. 6.501>	Vt pariter nobis corpus cum sanguine crescit,
<lucr. de_r. 6.502>	Sudor item atque umor quicumque est denique membris.
<lucr. de_r. 6.503>	Concipiunt etiam multum quoque saepe marinum
<lucr. de_r. 6.504>	Vmorem, ueluti pendentia uellera lanae,
<lucr. de_r. 6.505>	Cum supera magnum mare uenti nubila portant.
<lucr. de_r. 6.506>	Consimili ratione ex omnibus amnibus umor
<lucr. de_r. 6.507>	Tollitur in nubis. quo cum bene semina aquarum
<lucr. de_r. 6.508>	Multa modis multis conuenere undique adaucta,
<lucr. de_r. 6.509>	Confertae nubes <umorem> mittere certant
<lucr. de_r. 6.510>	Dupliciter; nam uis uenti contrudit et ipsa
<lucr. de_r. 6.511>	Copia nimborum turba maiore coacta
<lucr. de_r. 6.512>	Vrget <et> e supero premit ac facit effluere imbris.
<lucr. de_r. 6.513>	Praeterea cum rarescunt quoque nubila uentis
<lucr. de_r. 6.514>	Aut dissoluuntur, solis super icta calore,
<lucr. de_r. 6.515>	Mittunt umorem pluuium stillantque, quasi igni
<lucr. de_r. 6.516>	Cera super calido tabescens multa liquescat.
<lucr. de_r. 6.517>	Sed uemens imber fit, ubi uementer utraque
<lucr. de_r. 6.518>	Nubila ui cumulata premuntur et impete uenti.
<lucr. de_r. 6.519>	At retinere diu pluuiae longumque morari
<lucr. de_r. 6.520>	Consuerunt, ubi multa cientur semina aquarum
<lucr. de_r. 6.521>	Atque aliis aliae nubes nimbique rigantes
<lucr. de_r. 6.522>	Insuper atque omni uulgo de parte feruntur,
<lucr. de_r. 6.523>	Terraque cum fumans umorem tota redhalat.
<lucr. de_r. 6.524>	Hic ubi sol radiis tempestatem inter opacam
<lucr. de_r. 6.525>	Aduersa fulsit nimborum aspergine contra,
<lucr. de_r. 6.526>	Tum color in nigris exsistit nubibus arci.
<lucr. de_r. 6.527>	Cetera quae sursum crescunt sursumque creantur,
<lucr. de_r. 6.528>	Et quae concrescunt in nubibus, omnia, prorsum
<lucr. de_r. 6.529>	Omnia, nix uenti grando gelidaeque pruinae
<lucr. de_r. 6.530>	Et uis magna geli, magnum duramen aquarum,
<lucr. de_r. 6.531>	Et mora quae fluuios passim refrenat auentis,
<lucr. de_r. 6.532>	Perfacilest tamen haec reperire animoque uidere
<lucr. de_r. 6.533>	Omnia quo pacto fiant quareue creentur,
<lucr. de_r. 6.534>	Cum bene cognoris elementis reddita quae sint.
<lucr. de_r. 6.535>	Nunc age quae ratio terrai motibus exstet
<lucr. de_r. 6.536>	Percipe. et in primis terram fac ut esse rearis
<lucr. de_r. 6.537>	Subter item ut supera uentosis undique plenam
<lucr. de_r. 6.538>	Speluncis multosque lacus multasque lacunas
<lucr. de_r. 6.539>	In gremio gerere et rupis deruptaque saxa;
<lucr. de_r. 6.540>	Multaque sub tergo terrai flumina tecta
<lucr. de_r. 6.541>	Voluere ui fluctus summersaque saxa putandumst.
<lucr. de_r. 6.542>	Vndique enim similem esse sui res postulat ipsa.
<lucr. de_r. 6.543>	His igitur rebus subiunctis suppositisque
<lucr. de_r. 6.544>	Terra superne tremit magnis concussa ruinis,
<lucr. de_r. 6.545>	Subter ubi ingentis speluncas subruit aetas;
<lucr. de_r. 6.546>	Quippe cadunt toti montes magnoque repente
<lucr. de_r. 6.547>	Concussu late disserpunt inde tremores.
<lucr. de_r. 6.548>	Et merito, quoniam plaustri concussa tremescunt
<lucr. de_r. 6.549>	Tecta uiam propter non magno pondere tota,
<lucr. de_r. 6.550>	Nec minus exsultant †es dupuis† cumque uiai
<lucr. de_r. 6.551>	Ferratos utrimque rotarum succutit orbis.
<lucr. de_r. 6.552>	Fit quoque, ubi in magnas aquae uastasque lacunas
<lucr. de_r. 6.553>	Gleba uetustate e terra prouoluitur ingens,
<lucr. de_r. 6.554>	Vt iactetur aquae fluctu quoque terra uacillans;
<lucr. de_r. 6.555>	Vt uas interdum non quit constare, nisi umor
<lucr. de_r. 6.556>	Destitit in dubio fluctu iactarier intus.
<lucr. de_r. 6.557>	Praeterea uentus cum per loca subcaua terrae
<lucr. de_r. 6.558>	Collectus parte ex una procumbit et urget
<lucr. de_r. 6.559>	Obnixus magnis speluncas uiribus altas,
<lucr. de_r. 6.560>	Incumbit tellus quo uenti prona premit uis.
<lucr. de_r. 6.561>	Tum supera terram quae sunt exstructa domorum
<lucr. de_r. 6.562>	Ad caelumque magis quanto sunt edita quaeque,
<lucr. de_r. 6.563>	Inclinata minent in eandem prodita partem
<lucr. de_r. 6.564>	Protractaeque trabes impendent ire paratae.
<lucr. de_r. 6.565>	Et metuunt magni naturam credere mundi
<lucr. de_r. 6.566>	Exitiale aliquod tempus clademque manere,
<lucr. de_r. 6.567>	Cum uideant tantam terrarum incumbere molem!
<lucr. de_r. 6.568>	Quod nisi respirent uenti, uis nulla refrenet
<lucr. de_r. 6.569>	Res neque ab exitio possit reprehendere euntis.
<lucr. de_r. 6.570>	Nunc quia respirant alternis inque grauescunt
<lucr. de_r. 6.571>	Et quasi collecti redeunt ceduntque repulsi,
<lucr. de_r. 6.572>	Saepius hanc ob rem minitatur terra ruinas
<lucr. de_r. 6.573>	Quam facit; inclinatur enim retroque recellit
<lucr. de_r. 6.574>	Et recipit prolapsa suas in pondera sedis.
<lucr. de_r. 6.575>	Hac igitur ratione uacillant omnia tecta,
<lucr. de_r. 6.576>	Summa magis mediis, media imis, ima perhilum.
<lucr. de_r. 6.577>	Est haec eiusdem quoque magni causa tremoris,
<lucr. de_r. 6.578>	Ventus ubi atque animae subito uis maxima quaedam
<lucr. de_r. 6.579>	Aut extrinsecus aut ipsa tellure coorta
<lucr. de_r. 6.580>	In loca se caua terrai coniecit ibique
<lucr. de_r. 6.581>	Speluncas inter magnas fremit ante tumultu
<lucr. de_r. 6.582>	Versabunda<que> portatur, post incita cum uis
<lucr. de_r. 6.583>	Exagitata foras erumpitur et simul altam
<lucr. de_r. 6.584>	Diffindens terram magnum concinnat hiatum.
<lucr. de_r. 6.585>	In Syria Sidone quod accidit et fuit Aegi
<lucr. de_r. 6.586>	In Peloponneso, quas exitus hic animai
<lucr. de_r. 6.587>	Disturbat urbis et terrae motus obortus.
<lucr. de_r. 6.588>	Multaque praeterea ceciderunt moenia magnis
<lucr. de_r. 6.589>	Motibus in terris et multae per mare pessum
<lucr. de_r. 6.590>	Subsedere suis pariter cum ciuibus urbes.
<lucr. de_r. 6.591>	Quod nisi prorumpit, tamen impetus ipse animai
<lucr. de_r. 6.592>	Et fera uis uenti per crebra foramina terrae
<lucr. de_r. 6.593>	Dispertitur ut horror et incutit inde tremorem;
<lucr. de_r. 6.594>	Frigus uti nostros penitus cum uenit in artus,
<lucr. de_r. 6.595>	Concutit inuitos cogens tremere atque mouere.
<lucr. de_r. 6.596>	Ancipiti trepidant igitur terrore per urbis,
<lucr. de_r. 6.597>	Tecta superne timent, metuunt inferne cauernas
<lucr. de_r. 6.598>	Terrai ne dissoluat natura repente,
<lucr. de_r. 6.599>	Neu distracta suum late dispandat hiatum
<lucr. de_r. 6.600>	Atque suis confusa uelit complere ruinis.
<lucr. de_r. 6.601>	Proinde licet quamuis caelum terramque reantur
<lucr. de_r. 6.602>	Incorrupta fore aeternae mandata saluti;
<lucr. de_r. 6.603>	Et tamen interdum praesens uis ipsa pericli
<lucr. de_r. 6.604>	Subdit et hunc stimulum quadam de parte timoris,
<lucr. de_r. 6.605>	Ne pedibus raptim tellus subtracta feratur
<lucr. de_r. 6.606>	In barathrum rerumque sequatur prodita summa
<lucr. de_r. 6.607>	Funditus et fiat mundi confusa ruina.
<lucr. de_r. 6.608>	Principio mare mirantur non reddere maius
<lucr. de_r. 6.609>	Naturam, quo sit tantus decursus aquarum,
<lucr. de_r. 6.610>	Omnia quo ueniant ex omni flumina parte.
<lucr. de_r. 6.611>	Adde uagos imbris tempestatesque uolantis,
<lucr. de_r. 6.612>	Omnia quae maria ac terras sparguntque rigantque;
<lucr. de_r. 6.613>	Adde suos fontis; tamen ad maris omnia summam
<lucr. de_r. 6.614>	Guttai uix instar erunt unius adaugmen;
<lucr. de_r. 6.615>	Quo minus est mirum mare non augescere magnum.
<lucr. de_r. 6.616>	Praeterea magnam sol partem detrahit aestu.
<lucr. de_r. 6.617>	Quippe uidemus enim uestis umore madentis
<lucr. de_r. 6.618>	Exsiccare suis radiis ardentibus solem:
<lucr. de_r. 6.619>	At pelage multa et late substrata uidemus.
<lucr. de_r. 6.620>	Proinde licet quamuis ex uno quoque loco sol
<lucr. de_r. 6.621>	Vmoris paruam delibet ab aequore partem;
<lucr. de_r. 6.622>	Largiter in tanto spatio tamen auferet undis.
<lucr. de_r. 6.623>	Tum porro uenti quoque magnam tollere partem
<lucr. de_r. 6.624>	Vmoris possunt uerrentes aequora, uentis
<lucr. de_r. 6.625>	Vna nocte uias quoniam persaepe uidemus
<lucr. de_r. 6.626>	Siccari mollisque luti concrescere crustas.
<lucr. de_r. 6.627>	Praeterea docui multum quoque tollere nubis
<lucr. de_r. 6.628>	Vmorem magno conceptum ex aequore ponti
<lucr. de_r. 6.629>	Et passim toto terrarum spargere in orbi,
<lucr. de_r. 6.630>	Cum pluit in terris et uenti nubila portant.
<lucr. de_r. 6.631>	Postremo quoniam raro cum corpore tellus
<lucr. de_r. 6.632>	Est, et coniunctast, oras maris undique cingens,
<lucr. de_r. 6.633>	Debet, ut in mare de terris uenit umor aquai,
<lucr. de_r. 6.634>	In terras itidem manare ex aequore salso;
<lucr. de_r. 6.635>	Percolatur enim uirus retroque remanat
<lucr. de_r. 6.636>	Materies umoris et ad caput amnibus omnis
<lucr. de_r. 6.637>	Confluit, inde super terras redit agmine dulci
<lucr. de_r. 6.638>	Qua uia secta semel liquido pede detulit undas.
<lucr. de_r. 6.639>	Nunc ratio quae sit, per fauces montis ut Aetnae
<lucr. de_r. 6.640>	Exspirent ignes interdum turbine tanto,
<lucr. de_r. 6.641>	Expediam. neque enim mediocri clade coorta
<lucr. de_r. 6.642>	Flammea tempestas Siculum dominata per agros
<lucr. de_r. 6.643>	Finitimis ad se conuertit gentibus ora,
<lucr. de_r. 6.644>	Fumida cum caeli scintillare omnia templa
<lucr. de_r. 6.645>	Cernentes pauida complebant pectora cura,
<lucr. de_r. 6.646>	Quid moliretur rerum natura nouarum.
<lucr. de_r. 6.647>	Hisce tibi in rebus latest alteque uidendum
<lucr. de_r. 6.648>	Et longe cunctas in partis dispiciendum,
<lucr. de_r. 6.649>	Vt reminiscaris summam rerum esse profundam
<lucr. de_r. 6.650>	Et uideas caelum summai totius unum
<lucr. de_r. 6.651>	Quam sit paruula pars et quam multesima constet
<lucr. de_r. 6.652>	Nec tota pars, homo terrai quota totius unus.
<lucr. de_r. 6.653>	Quod bene propositum si plane contueare
<lucr. de_r. 6.654>	Ac uideas plane, mirari multa relinquas.
<lucr. de_r. 6.655>	Numquis enim nostrum miratur siquis in artus
<lucr. de_r. 6.656>	Accepit calido febrim feruore coortam
<lucr. de_r. 6.657>	Aut alium quemuis morbi per membra dolorem?
<lucr. de_r. 6.658>	Obturgescit enim subito pes, arripit acer
<lucr. de_r. 6.659>	Saepe dolor dentis, oculos inuadit in ipsos,
<lucr. de_r. 6.660>	Exsistit sacer ignis et urit corpore serpens
<lucr. de_r. 6.661>	Quamcumque arripuit partem, repitque per artus,
<lucr. de_r. 6.662>	Nimirum quia sunt multarum semina rerum,
<lucr. de_r. 6.663>	Et satis haec tellus morbi caelumque mali fert,
<lucr. de_r. 6.664>	Vnde queat uis immensi procrescere morbi.
<lucr. de_r. 6.665>	Sic igitur toti caelo terraeque putandumst
<lucr. de_r. 6.666>	Ex infinito satis omnia suppeditare,
<lucr. de_r. 6.667>	Vnde repente queat tellus concussa moueri
<lucr. de_r. 6.668>	Perque mare ac terras rapidus percurrere turbo,
<lucr. de_r. 6.669>	Ignis abundare Aetnaeus, flammescere caelum.
<lucr. de_r. 6.670>	Id quoque enim fit et ardescunt caelestia templa
<lucr. de_r. 6.671>	Et tempestates pluuiae grauiore coortu
<lucr. de_r. 6.672>	Sunt, ubi forte ita se tetulerunt semina aquarum.
<lucr. de_r. 6.673>	"At nimis est ingens incendi turbidus ardor."
<lucr. de_r. 6.674>	Scilicet et fluuius, qui uisus maximus ei
<lucr. de_r. 6.675>	Qui non ante aliquem maiorem uidit, et ingens
<lucr. de_r. 6.676>	Arbor homoque uidetur, et omnia de genere omni
<lucr. de_r. 6.677>	Maxima quae uidit quisque, haec ingentia fingit,
<lucr. de_r. 6.678>	Cum tamen omnia cum caelo terraque marique
<lucr. de_r. 6.679>	Nil sint ad summam summai totius omnem.
<lucr. de_r. 6.680>	Nunc tamen illa modis quibus irritata repente
<lucr. de_r. 6.681>	Flamma foras uastis Aetnae fornacibus efflet,
<lucr. de_r. 6.682>	Expediam. primum totius subcaua montis
<lucr. de_r. 6.683>	Est natura, fere silicum suffulta cauernis.
<lucr. de_r. 6.684>	Omnibus est porro in speluncis uentus et aer.
<lucr. de_r. 6.685>	Ventus enim fit, ubi est agitando percitus aer.
<lucr. de_r. 6.686>	Hic ubi percaluit calefecitque omnia circum
<lucr. de_r. 6.687>	Saxa furens, qua contingit, terramque, et ab ollis
<lucr. de_r. 6.688>	Excussit calidum flammis uelocibus ignem,
<lucr. de_r. 6.689>	Tollit se ac rectis ita faucibus eicit alte.
<lucr. de_r. 6.690>	Fert itaque ardorem longe longeque fauillam
<lucr. de_r. 6.691>	Differt et crassa uoluit caligine fumum
<lucr. de_r. 6.692>	Extruditque simul mirando pondere saxa;
<lucr. de_r. 6.693>	Ne dubites quin haec animai turbida sit uis.
<lucr. de_r. 6.694>	Praeterea magna ex parti mare montis ad eius
<lucr. de_r. 6.695>	Radices frangit fluctus aestumque resorbet.
<lucr. de_r. 6.696>	Ex hoc usque mari speluncae montis ad altas
<lucr. de_r. 6.697>	Perueniunt subter fauces. hac ire fatendumst
<lucr. de_r. 6.698>	Et penetrare mari penitus res cogit aperto
<lucr. de_r. 6.699>	Atque efflare foras ideoque extollere flammam
<lucr. de_r. 6.700>	Saxaque subiectare et harenae tollere nimbos.
<lucr. de_r. 6.701>	In summo sunt uertice enim crateres, ut ipsi
<lucr. de_r. 6.702>	Nominitant; nos quod fauces perhibemus et ora.
<lucr. de_r. 6.703>	Sunt aliquot quoque res quarum unam dicere causam
<lucr. de_r. 6.704>	Non satis est, uerum pluris, unde una tamen sit;
<lucr. de_r. 6.705>	Corpus ut exanimum siquod procul ipse iacere
<lucr. de_r. 6.706>	Conspicias hominis, fit ut omnis dicere causas
<lucr. de_r. 6.707>	Conueniat leti, dicatur ut illius una.
<lucr. de_r. 6.708>	Nam neque eum ferro nec frigore uincere possis
<lucr. de_r. 6.709>	Interiisse neque a morbo neque forte ueneno,
<lucr. de_r. 6.710>	Verum aliquid genere esse ex hoc quod contigit ei
<lucr. de_r. 6.711>	Scimus. item in multis hoc rebus dicere habemus.
<lucr. de_r. 6.712>	Nilus in aestatem crescit campisque redundat
<lucr. de_r. 6.713>	Vnicus in terris, Aegypti totius amnis.
<lucr. de_r. 6.714>	Is rigat Aegyptum medium per saepe calorem,
<lucr. de_r. 6.715>	Aut quia sunt aestate aquilones ostia contra,
<lucr. de_r. 6.716>	Anni tempore eo qui etesiae esse feruntur,
<lucr. de_r. 6.717>	Et contra fluuium flantes remorantur et undas
<lucr. de_r. 6.718>	Cogentes sursus replent coguntque manere.
<lucr. de_r. 6.719>	Nam dubio procul haec aduerso flabra feruntur
<lucr. de_r. 6.720>	Flumine, quae gelidis ab stellis axis aguntur.
<lucr. de_r. 6.721>	Ille ex aestifera parti uenit amnis ab austro,
<lucr. de_r. 6.722>	Inter nigra uirum percocto saecla colore
<lucr. de_r. 6.723>	Exoriens penitus media ab regione diei.
<lucr. de_r. 6.724>	Est quoque uti possit magnus congestus harenae
<lucr. de_r. 6.725>	Fluctibus aduersis oppilare ostia contra,
<lucr. de_r. 6.726>	Cum mare permotum uentis ruit intus harenam;
<lucr. de_r. 6.727>	Quo fit uti pacto liber minus exitus amnis
<lucr. de_r. 6.728>	Et procliuis item fiat minus impetus undis.
<lucr. de_r. 6.729>	Fit quoque uti pluuiae forsan magis ad caput ei
<lucr. de_r. 6.730>	Tempore eo fiant, quo etesia flabra aquilonum
<lucr. de_r. 6.731>	Nubila coniciunt in eas tunc omnia partis.
<lucr. de_r. 6.732>	Scilicet ad mediam regionem eiecta diei
<lucr. de_r. 6.733>	Cum conuenerunt, ibi ad altos denique montis
<lucr. de_r. 6.734>	Contrusae nubes coguntur uique premuntur.
<lucr. de_r. 6.735>	Forsitan Aethiopum penitus de montibus altis
<lucr. de_r. 6.736>	Crescat, ubi in campos albas decedere ningues
<lucr. de_r. 6.737>	Tabificis subigit radiis sol omnia lustrans.
<lucr. de_r. 6.738>	Nunc age, Auerna tibi quae sint loca cumque lacusque
<lucr. de_r. 6.739>	Expediam, quali natura praedita constent.
<lucr. de_r. 6.740>	Principio, quod Auerna uocantur nomine, id ab re
<lucr. de_r. 6.741>	Impositumst, quia sunt auibus contraria cunctis,
<lucr. de_r. 6.742>	E regione ea quod loca cum uenere uolantes,
<lucr. de_r. 6.743>	Remigi oblitae pennarum uela remittunt
<lucr. de_r. 6.744>	Praecipitesque cadunt molli ceruice profusae
<lucr. de_r. 6.745>	In terram, si forte ita fert natura locorum,
<lucr. de_r. 6.746>	Aut in aquam, si forte lacus substratus Auernist.
<lucr. de_r. 6.747>	Is locus est Cumas apud, acri sulpure montes
<lucr. de_r. 6.748>	Oppleti calidis ubi fumant fontibus aucti;
<lucr. de_r. 6.749>	Est et Athenaeis in moenibus, arcis in ipso
<lucr. de_r. 6.750>	Vertice, Palladis ad templum Tritonidis almae,
<lucr. de_r. 6.751>	Quo numquam pennis appellunt corpora raucae
<lucr. de_r. 6.752>	Cornices, non cum fumant altaria donis.
<lucr. de_r. 6.753>	Vsque adeo fugitant non iras Palladis acris
<lucr. de_r. 6.754>	Peruigili causa, Graium ut cecinere poetae,
<lucr. de_r. 6.755>	Sed natura loci opus efficit ipsa suapte.
<lucr. de_r. 6.756>	In Syria quoque fertur item locus esse uideri,
<lucr. de_r. 6.757>	Quadrupedes quoque quo simul ac uestigia primum
<lucr. de_r. 6.758>	Intulerint, grauiter uis cogat concidere ipsa,
<lucr. de_r. 6.759>	Manibus ut si sint diuis mactata repente.
<lucr. de_r. 6.760>	Omnia quae naturali ratione geruntur,
<lucr. de_r. 6.761>	Et quibus e fiant causis apparet origo;
<lucr. de_r. 6.762>	Ianua ne †poteis† Orci regionibus esse
<lucr. de_r. 6.763>	Credatur, post hinc animas Acheruntis in oras
<lucr. de_r. 6.764>	Ducere forte deos manis inferne reamur,
<lucr. de_r. 6.765>	Naribus alipedes ut cerui saepe putantur
<lucr. de_r. 6.766>	Ducere de latebris serpentia saecla ferarum.
<lucr. de_r. 6.767>	Quod procul a uera quam sit ratione repulsum
<lucr. de_r. 6.768>	Percipe; nam de re nunc ipsa dicere conor.
<lucr. de_r. 6.769>	Principio hoc dico, quod dixi saepe quoque ante,
<lucr. de_r. 6.770>	In terra cuiusque modi rerum esse figuras;
<lucr. de_r. 6.771>	Multa, cibo quae sunt, uitalia, multaque, morbos
<lucr. de_r. 6.772>	Incutere et mortem quae possint accelerare.
<lucr. de_r. 6.773>	Et magis esse aliis alias animantibus aptas
<lucr. de_r. 6.774>	Res ad uitai rationem ostendimus ante
<lucr. de_r. 6.775>	Propter dissimilem naturam dissimilisque
<lucr. de_r. 6.776>	Texturas inter sese primasque figuras.
<lucr. de_r. 6.777>	Multa meant inimica per auris, multa per ipsas
<lucr. de_r. 6.778>	Insinuant naris infesta atque aspera †tactu†,
<lucr. de_r. 6.779>	Nec sunt multa parum tactu uitanda neque autem
<lucr. de_r. 6.780>	Aspectu fugienda saporeque tristia quae sint.
<lucr. de_r. 6.781>	Deinde uidere licet quam multae sint homini res
<lucr. de_r. 6.782>	Acriter infesto sensu spurcaeque grauesque;
<lucr. de_r. 6.783>	Arboribus primum certis grauis umbra tributa
<lucr. de_r. 6.784>	Vsque adeo, capitis faciant ut saepe dolores,
<lucr. de_r. 6.785>	Siquis eas subter iacuit prostratus in herbis.
<lucr. de_r. 6.786>	Est etiam magnis Heliconis montibus arbor
<lucr. de_r. 6.787>	Floris odore hominem taetro consueta necare.
<lucr. de_r. 6.788>	Scilicet haec ideo terris ex omnia surgunt,
<lucr. de_r. 6.789>	Multa modis multis multarum semina rerum
<lucr. de_r. 6.790>	Quod permixta gerit tellus discretaque tradit.
<lucr. de_r. 6.791>	Nocturnumque recens extinctum lumen ubi acri
<lucr. de_r. 6.792>	Nidore offendit naris, consopit ibidem,
<lucr. de_r. 6.793>	Concidere et spumas qui morbo mittere sueuit.
<lucr. de_r. 6.794>	Castoreoque graui mulier sopita recumbit
<lucr. de_r. 6.795>	Et manibus nitidum teneris opus effluit ei,
<lucr. de_r. 6.796>	Tempore eo si odoratast quo menstrua soluit.
<lucr. de_r. 6.797>	Multaque praeterea languentia membra per artus
<lucr. de_r. 6.798>	Soluunt atque animam labefactant sedibus intus.
<lucr. de_r. 6.799>	Denique si calidis etiam cunctere lauabris
<lucr. de_r. 6.800>	Plenior et fueris, solio feruentis aquai
<lucr. de_r. 6.801>	Quam facile in medio fit uti des saepe ruinas!
<lucr. de_r. 6.802>	Carbonumque grauis uis atque odor insinuatur
<lucr. de_r. 6.803>	Quam facile in cerebrum, nisi aquam praecepimus ante!
<lucr. de_r. 6.804>	At cum membra domans percepit feruida febris,
<lucr. de_r. 6.805>	Tum fit odor uini plagae mactabilis instar.
<lucr. de_r. 6.806>	Nonne uides etiam terra quoque sulpur in ipsa
<lucr. de_r. 6.807>	Gignier et taetro concrescere odore bitumen;
<lucr. de_r. 6.808>	Denique ubi argenti uenas aurique sequuntur,
<lucr. de_r. 6.809>	Terrai penitus scrutantes abdita ferro,
<lucr. de_r. 6.810>	Qualis exspiret Scaptensula subter odores?
<lucr. de_r. 6.811>	Quidue mali fit ut exhalent aurata metalla!
<lucr. de_r. 6.812>	Quas hominum reddunt facies qualisque colores!
<lucr. de_r. 6.813>	Nonne uides audisue perire in tempore paruo
<lucr. de_r. 6.814>	Quam soleant et quam uitai copia desit,
<lucr. de_r. 6.815>	Quos opere in tali cohibet uis magna necessis?
<lucr. de_r. 6.816>	Hos igitur tellus omnis exaestuat aestus
<lucr. de_r. 6.817>	Exspiratque foras in apertum promptaque caeli.
<lucr. de_r. 6.818>	Sic et Auerna loca alitibus summittere debent
<lucr. de_r. 6.819>	Mortiferam uim, de terra quae surgit in auras,
<lucr. de_r. 6.820>	Vt spatium caeli quadam de parte uenenet;
<lucr. de_r. 6.821>	Quo simul ac primum pennis delata sit ales,
<lucr. de_r. 6.822>	Impediatur ibi caeco correpta ueneno,
<lucr. de_r. 6.823>	Vt cadat e regione loci, qua derigit aestus.
<lucr. de_r. 6.824>	Quo cum corruit, hic eadem uis illius aestus
<lucr. de_r. 6.825>	Reliquias uitae membris ex omnibus aufert.
<lucr. de_r. 6.826>	Quippe etenim primo quasi quendam conciet aestum.
<lucr. de_r. 6.827>	Posterius fit uti, cum iam cecidere ueneni
<lucr. de_r. 6.828>	In fontis ipsos, ibi sit quoque uita uomenda
<lucr. de_r. 6.829>	Propterea quod magna mali fit copia circum.
<lucr. de_r. 6.830>	Fit quoque ut interdum uis haec atque aestus Auerni
<lucr. de_r. 6.831>	Aera, qui inter auis cumquest terramque locatus,
<lucr. de_r. 6.832>	Discutiat, prope uti locus hic linquatur inanis.
<lucr. de_r. 6.833>	Cuius ubi e regione loci uenere uolantes,
<lucr. de_r. 6.834>	Claudicat extemplo pinnarum nisus inanis
<lucr. de_r. 6.835>	Et conamen utrimque alarum proditur omne.
<lucr. de_r. 6.836>	Hic ubi nixari nequeunt insistereque alis,
<lucr. de_r. 6.837>	Scilicet in terram delabi pondere cogit
<lucr. de_r. 6.838>	Natura, et uacuum prope iam per inane iacentes
<lucr. de_r. 6.839>	Dispergunt animas per caulas corporis omnis.
<lucr. de_r. 6.840>	Frigidior porro in puteis aestate fit umor,
<lucr. de_r. 6.841>	Rarescit quia terra calore et semina siquae
<lucr. de_r. 6.842>	Forte uaporis habet proprii, dimittit in auras.
<lucr. de_r. 6.843>	Quo magis est igitur tellus effeta calore,
<lucr. de_r. 6.844>	Fit quoque frigidior qui in terrast abditus umor.
<lucr. de_r. 6.845>	Frigore cum premitur porro omnis terra coitque
<lucr. de_r. 6.846>	Et quasi concrescit, fit scilicet ut coeundo
<lucr. de_r. 6.847>	Exprimat in puteos si quem gerit ipsa calorem.
<lucr. de_r. 6.848>	Esse apud Hammonis fanum fons luce diurna
<lucr. de_r. 6.849>	Frigidus et calidus nocturno tempore fertur.
<lucr. de_r. 6.850>	Hunc homines fontem nimis admirantur et acri
<lucr. de_r. 6.851>	Sole putant subter terras feruescere raptim,
<lucr. de_r. 6.852>	Nox ubi terribili terras caligine texit.
<lucr. de_r. 6.853>	Quod nimis a uerast longe ratione remotum.
<lucr. de_r. 6.854>	Quippe ubi sol nudum contractans corpus aquai
<lucr. de_r. 6.855>	Non quierit calidum supera de reddere parte,
<lucr. de_r. 6.856>	Cum superum lumen tanto feruore fruatur,
<lucr. de_r. 6.857>	Qui queat hic subter tam crasso corpore terram
<lucr. de_r. 6.858>	Percoquere umorem et calido satiare uapore?
<lucr. de_r. 6.859>	Praesertim cum uix possit per saepta domorum
<lucr. de_r. 6.860>	Insinuare suum radiis ardentibus aestum.
<lucr. de_r. 6.861>	Quae ratiost igitur? nimirum terra magis quod
<lucr. de_r. 6.862>	Rara tepet circum fontem quam cetera tellus
<lucr. de_r. 6.863>	Multaque sunt ignis prope semina corpus aquai.
<lucr. de_r. 6.864>	Hoc ubi roriferis terram nox obruit umbris,
<lucr. de_r. 6.865>	Extemplo penitus frigescit terra coitque.
<lucr. de_r. 6.866>	Hac ratione fit ut, tamquam compressa manu sit,
<lucr. de_r. 6.867>	Exprimat in fontem quae semina cumque habet ignis,
<lucr. de_r. 6.868>	Quae calidum faciunt laticis tactum atque uaporem.
<lucr. de_r. 6.869>	Inde ubi sol radiis terram dimouit obortus
<lucr. de_r. 6.870>	Et rarefecit calido gliscente uapore,
<lucr. de_r. 6.871>	Rursus in antiquas redeunt primordia sedis
<lucr. de_r. 6.872>	Ignis et in terram cedit calor omnis aquai.
<lucr. de_r. 6.873>	Frigidus hanc ob rem fit fons in luce diurna.
<lucr. de_r. 6.874>	Praeterea solis radiis iactatur aquai
<lucr. de_r. 6.875>	Vmor et in lucem tremulo rarescit ab aestu;
<lucr. de_r. 6.876>	Propterea fit uti quae semina cumque habet ignis
<lucr. de_r. 6.877>	Dimittat; quasi saepe gelum, quod continet in se,
<lucr. de_r. 6.878>	Mittit et exsoluit glaciem nodosque relaxat.
<lucr. de_r. 6.879>	Frigidus est etiam fons, supra quem sita saepe
<lucr. de_r. 6.880>	Stuppa iacit flammam concepto protinus igni,
<lucr. de_r. 6.881>	Taedaque consimili ratione accensa per undas
<lucr. de_r. 6.882>	Collucet, quocumque natans impellitur auris.
<lucr. de_r. 6.883>	Nimirum quia sunt in aqua permulta uaporis
<lucr. de_r. 6.884>	Semina de terraque necessest funditus ipsa
<lucr. de_r. 6.885>	Ignis corpora per totum consurgere fontem
<lucr. de_r. 6.886>	Et simul exspirare foras exireque in auras,
<lucr. de_r. 6.887>	Non ita multa tamen, calidus queat ut fieri fons.
<lucr. de_r. 6.888>	Praeterea dispersa foras erumpere cogit
<lucr. de_r. 6.889>	Vis per aquam subito sursumque ea conciliari.
<lucr. de_r. 6.890>	Quod genus endo marist Aradi fons, dulcis aquai
<lucr. de_r. 6.891>	Qui scatit et salsas circum se dimouet undas;
<lucr. de_r. 6.892>	Et multis aliis praebet regionibus aequor
<lucr. de_r. 6.893>	Vtilitatem opportunam sitientibus nautis,
<lucr. de_r. 6.894>	Quod dulcis inter salsas interuomit undas.
<lucr. de_r. 6.895>	Sic igitur per eum possunt erumpere fontem
<lucr. de_r. 6.896>	Et scatere illa foras in stuppam semina; quae cum
<lucr. de_r. 6.897>	Conueniunt aut in taedai corpore adhaerent,
<lucr. de_r. 6.898>	Ardescunt facile extemplo, quia multa quoque in se
<lucr. de_r. 6.899>	Semina habent ignis stuppae taedaeque latentis.
<lucr. de_r. 6.900>	Nonne uides etiam, nocturna ad lumina linum
<lucr. de_r. 6.901>	Nuper ubi extinctum admoueas, accendier ante
<lucr. de_r. 6.902>	Quam tetigit flammam, taedamque pari ratione?
<lucr. de_r. 6.903>	Multaque praeterea prius ipso tacta uapore
<lucr. de_r. 6.904>	Eminus ardescunt quam comminus imbuat ignis.
<lucr. de_r. 6.905>	Hoc igitur fieri quoque in illo fonte putandumst.
<lucr. de_r. 6.906>	Quod superest, agere incipiam quo foedere fiat
<lucr. de_r. 6.907>	Naturae, lapis hic ut ferrum ducere possit,
<lucr. de_r. 6.908>	Quam Magneta uocant patrio de nomine Grai,
<lucr. de_r. 6.909>	Magnetum quia fit patriis in finibus ortus.
<lucr. de_r. 6.910>	Hunc homines lapidem mirantur; quippe catenam
<lucr. de_r. 6.911>	Saepe ex anellis reddit pendentibus ex se.
<lucr. de_r. 6.912>	Quinque etenim licet interdum plurisque uidere
<lucr. de_r. 6.913>	Ordine demisso leuibus iactarier auris,
<lucr. de_r. 6.914>	Vnus ubi ex uno dependet subter adhaerens
<lucr. de_r. 6.915>	Ex alioque alius lapidis uim uinclaque noscit:
<lucr. de_r. 6.916>	Vsque adeo permananter uis perualet eius.
<lucr. de_r. 6.917>	Hoc genus in rebus firmandumst multa prius quam
<lucr. de_r. 6.918>	Ipsius rei rationem reddere possis,
<lucr. de_r. 6.919>	Et nimium longis ambagibus est adeundum;
<lucr. de_r. 6.920>	Quo magis attentas auris animumque reposco.
<lucr. de_r. 6.921>	Principio omnibus ab rebus, quascumque uidemus,
<lucr. de_r. 6.922>	Perpetuo fluere ac mitti spargique necessest
<lucr. de_r. 6.923>	Corpora quae feriant oculos uisumque lacessant.
<lucr. de_r. 6.924>	Perpetuoque fluunt certis ab rebus odores;
<lucr. de_r. 6.925>	Frigus ut <a> fluuiis, calor ab sole, aestus ab undis
<lucr. de_r. 6.926>	Aequoris exesor moerorum litora propter.
<lucr. de_r. 6.927>	Nec uarii cessant sonitus manare per auris.
<lucr. de_r. 6.928>	Denique in os salsi uenit umor saepe saporis,
<lucr. de_r. 6.929>	Cum mare uersamur propter, dilutaque contra
<lucr. de_r. 6.930>	Cum tuimur misceri absinthia, tangit amaror.
<lucr. de_r. 6.931>	Vsque adeo omnibus ab rebus res quaeque fluenter
<lucr. de_r. 6.932>	Fertur et in cunctas dimittitur undique partis
<lucr. de_r. 6.933>	Nec mora nec requies interdatur ulla fluendi,
<lucr. de_r. 6.934>	Perpetuo quoniam sentimus, et omnia semper
<lucr. de_r. 6.935>	Cernere odorari licet et sentire sonare.
<lucr. de_r. 6.936>	Nunc omnes repetam quam raro corpore sint res
<lucr. de_r. 6.937>	Commemorare; quod in primo quoque carmine claret.
<lucr. de_r. 6.938>	Quippe etenim, quamquam multas hoc pertinet ad res
<lucr. de_r. 6.939>	Noscere, cum primis hanc ad rem protinus ipsam,
<lucr. de_r. 6.940>	Qua de disserere aggredior, firmare necessest
<lucr. de_r. 6.941>	Nil esse in promptu nisi mixtum corpus inani.
<lucr. de_r. 6.942>	Principio fit ut in speluncis saxa superna
<lucr. de_r. 6.943>	Sudent umore et guttis manantibus stillent.
<lucr. de_r. 6.944>	Manat item nobis e toto corpore sudor,
<lucr. de_r. 6.945>	Crescit barba pilique per omnia membra, per artus.
<lucr. de_r. 6.946>	Diditur in uenas cibus omnis, auget alitque
<lucr. de_r. 6.947>	Corporis extremas quoque partis unguiculosque.
<lucr. de_r. 6.948>	Frigus item transire per aes calidumque uaporem
<lucr. de_r. 6.949>	Sentimus, sentimus item transire per aurum
<lucr. de_r. 6.950>	Atque per argentum, cum pocula plena tenemus.
<lucr. de_r. 6.951>	Denique per dissaepta domorum saxea uoces
<lucr. de_r. 6.952>	Peruolitant, permanat odor frigusque uaporque
<lucr. de_r. 6.953>	Ignis, qui ferri quoque uim penetrare sueuit,
<lucr. de_r. 6.954>	Denique qua circum caeli lorica coercet,
<lucr. de_r. 6.955>	Morbida uisque simul, cum extrinsecus insinuatur,
<lucr. de_r. 6.956>	Et tempestates terra caeloque coortae,
<lucr. de_r. 6.957>	In caelum terrasque remotae iure facessunt;
<lucr. de_r. 6.958>	Quandoquidem nil est nisi raro corpore nexum.
<lucr. de_r. 6.959>	Huc accedit uti non omnia, quae iaciuntur
<lucr. de_r. 6.960>	Corpora cumque ab rebus, eodem praedita sensu
<lucr. de_r. 6.961>	Atque eodem pacto rebus sint omnibus apta.
<lucr. de_r. 6.962>	Principio terram sol excoquit et facit are,
<lucr. de_r. 6.963>	At glaciem dissoluit et altis montibus altas
<lucr. de_r. 6.964>	Exstructas<que> niues radiis tabescere cogit.
<lucr. de_r. 6.965>	Denique cera liquefit in eius posta uapore.
<lucr. de_r. 6.966>	Ignis item liquidum facit aes aurumque resoluit,
<lucr. de_r. 6.967>	At coria et carnem trahit et conducit in unum.
<lucr. de_r. 6.968>	Vmor aquae porro ferrum condurat ab igni,
<lucr. de_r. 6.969>	At coria et carnem mollit durata calore.
<lucr. de_r. 6.970>	Barbigeras oleaster eo iuuat usque capellas,
<lucr. de_r. 6.971>	Effluat ambrosia quasi uero et nectare tinctus;
<lucr. de_r. 6.972>	Qua nil est homini quod amarius frondeat esca.
<lucr. de_r. 6.973>	Denique amaracinum fugitat sus et timet omne
<lucr. de_r. 6.974>	Vnguentum; nam saetigeris subus acre uenenumst,
<lucr. de_r. 6.975>	Quod nos interdum tamquam recreare uidetur.
<lucr. de_r. 6.976>	At contra nobis caenum taeterrima cum sit
<lucr. de_r. 6.977>	Spurcities, eadem subus haec iucunda uidetur,
<lucr. de_r. 6.978>	Insatiabiliter toti ut uoluantur ibidem.
<lucr. de_r. 6.979>	Hoc etiam superest, ipsa quam dicere de re
<lucr. de_r. 6.980>	Aggredior quod dicendum prius esse uidetur.
<lucr. de_r. 6.981>	Multa foramina cum uariis sint reddita rebus,
<lucr. de_r. 6.982>	Dissimili inter se natura praedita debent
<lucr. de_r. 6.983>	Esse et habere suam naturam quaeque uiasque.
<lucr. de_r. 6.984>	Quippe etenim uarii sensus animantibus insunt,
<lucr. de_r. 6.985>	Quorum quisque suam proprie rem percipit in se.
<lucr. de_r. 6.986>	Nam penetrare alio sonitus alioque saporem
<lucr. de_r. 6.987>	Cernimus e sucis, alio nidoris odores.
<lucr. de_r. 6.988>	<>
<lucr. de_r. 6.989>	<>
<lucr. de_r. 6.990>	Praeterea manare aliud per saxa uidetur,
<lucr. de_r. 6.991>	Atque aliud lignis, aliud transire per aurum,
<lucr. de_r. 6.992>	Argentoque foras aliud uitroque meare.
<lucr. de_r. 6.993>	Nam fluere hac species, illac calor ire uidetur,
<lucr. de_r. 6.994>	Atque aliis aliud citius transmittere eadem.
<lucr. de_r. 6.995>	Scilicet id fieri cogit natura uiarum
<lucr. de_r. 6.996>	Multimodis uarians, ut paulo ostendimus ante,
<lucr. de_r. 6.997>	Propter dissimilem naturam textaque rerum.
<lucr. de_r. 6.998>	Quapropter, bene ubi haec confirmata atque locata
<lucr. de_r. 6.999>	Omnia constiterint nobis praeposta parata,
<lucr. de_r. 6.1000>	Quod superest, facile hinc ratio reddetur et omnis
<lucr. de_r. 6.1001>	Causa patefiet quae ferri pelliciat uim.
<lucr. de_r. 6.1002>	Principio fluere e lapide hoc permulta necessest
<lucr. de_r. 6.1003>	Semina siue aestum qui discutit aera plagis,
<lucr. de_r. 6.1004>	Inter qui lapidem ferrumque est cumque locatus.
<lucr. de_r. 6.1005>	Hoc ubi inanitur spatium multusque uacefit
<lucr. de_r. 6.1006>	In medio locus, extemplo primordia ferri
<lucr. de_r. 6.1007>	In uacuum prolapsa cadunt coniuncta; fit utqui
<lucr. de_r. 6.1008>	Anulus ipse sequatur eatque ita corpore toto.
<lucr. de_r. 6.1009>	Nec res ulla magis primoribus ex elementis
<lucr. de_r. 6.1010>	Indupedita suis arte conexa cohaeret
<lucr. de_r. 6.1011>	Quam ualidi ferri natura et frigidus horror.
<lucr. de_r. 6.1012>	Quo minus est mirum, quod ducitur ex elementis,
<lucr. de_r. 6.1013>	Corpora si nequeunt e ferro plura coorta
<lucr. de_r. 6.1014>	In uacuum ferri, quin anulus ipse sequatur;
<lucr. de_r. 6.1015>	Quod facit, et sequitur, donec peruenit ad ipsum
<lucr. de_r. 6.1016>	Iam lapidem caecisque in eo compagibus haesit.
<lucr. de_r. 6.1017>	Hoc fit idem cunctas in partis, unde uacefit
<lucr. de_r. 6.1018>	Cumque locus, siue e transuerso siue superne
<lucr. de_r. 6.1019>	Corpora continuo in uacuum uicina feruntur.
<lucr. de_r. 6.1020>	Quippe agitantur enim plagis aliunde nec ipsa
<lucr. de_r. 6.1021>	Sponte sua sursum possunt consurgere in auras.
<lucr. de_r. 6.1022>	Huc accedit item, quare queat id magis esse,
<lucr. de_r. 6.1023>	Haec quoque res adiumento, motusque iuuatur,
<lucr. de_r. 6.1024>	Quod, simul a fronte est anelli rarior aer
<lucr. de_r. 6.1025>	Factus inanitusque locus magis ac uacuatus,
<lucr. de_r. 6.1026>	Continuo fit uti qui post est cumque locatus
<lucr. de_r. 6.1027>	Aer a tergo quasi prouehat atque propellat.
<lucr. de_r. 6.1028>	Semper enim circumpositus res uerberat aer;
<lucr. de_r. 6.1029>	Sed tali fit uti propellat tempore ferrum,
<lucr. de_r. 6.1030>	Parte quod ex una spatium uacat et capit in se.
<lucr. de_r. 6.1031>	Hic, tibi quem memoro, per crebra foramina ferri
<lucr. de_r. 6.1032>	Paruas ad partis subtiliter insinuatus
<lucr. de_r. 6.1033>	Trudit et impellit, quasi nauem uelaque uentus.
<lucr. de_r. 6.1034>	Denique res omnes debent in corpore habere
<lucr. de_r. 6.1035>	Aera, quandoquidem raro sunt corpore et aer
<lucr. de_r. 6.1036>	Omnibus est rebus circumdatus appositusque.
<lucr. de_r. 6.1037>	Hic igitur, penitus qui in ferrost abditus aer,
<lucr. de_r. 6.1038>	Sollicito motu semper iactatur eoque
<lucr. de_r. 6.1039>	Verberat anellum dubio procul et ciet intus;
<lucr. de_r. 6.1040>	Scilicet ille eodem fertur quo praecipitauit
<lucr. de_r. 6.1041>	Iam semel et partem in uacuam conamina sumpsit.
<lucr. de_r. 6.1042>	Fit quoque ut a lapide hoc ferri natura recedat
<lucr. de_r. 6.1043>	Interdum, fugere atque sequi consueta uicissim.
<lucr. de_r. 6.1044>	Exsultare etiam Samothracia ferrea uidi
<lucr. de_r. 6.1045>	Et ramenta simul ferri furere intus aenis
<lucr. de_r. 6.1046>	In scaphiis, lapis hic Magnes cum subditus esset:
<lucr. de_r. 6.1047>	Vsque adeo fugere a saxo gestire uidetur.
<lucr. de_r. 6.1048>	Aere interposito discordia tanta creatur
<lucr. de_r. 6.1049>	Propterea quia nimirum prius aestus ubi aeris
<lucr. de_r. 6.1050>	Praecepit ferrique uias possedit apertas,
<lucr. de_r. 6.1051>	Posterior lapidis uenit aestus et omnia plena
<lucr. de_r. 6.1052>	Inuenit in ferro neque habet qua tranet ut ante.
<lucr. de_r. 6.1053>	Cogitur offensare igitur pulsareque fluctu
<lucr. de_r. 6.1054>	Ferrea texta suo; quo pacto respuit ab se
<lucr. de_r. 6.1055>	Atque per aes agitat, sine eo quod saepe resorbet.
<lucr. de_r. 6.1056>	Illud in his rebus mirari mitte, quod aestus
<lucr. de_r. 6.1057>	Non ualet e lapide hoc alias impellere item res.
<lucr. de_r. 6.1058>	Pondere enim fretae partim stant; quod genus aurum;
<lucr. de_r. 6.1059>	Et partim raro quia sunt cum corpore, ut aestus
<lucr. de_r. 6.1060>	Peruolet intactus, nequeunt impellier usquam;
<lucr. de_r. 6.1061>	Lignea materies in quo genere esse uidetur.
<lucr. de_r. 6.1062>	Interutrasque igitur ferri natura locata
<lucr. de_r. 6.1063>	Aeris ubi accepit quaedam corpuscula, tum fit,
<lucr. de_r. 6.1064>	Impellant ut eam Magnesia flumine saxa.
<lucr. de_r. 6.1065>	Nec tamen haec ita sunt aliarum rerum aliena,
<lucr. de_r. 6.1066>	Vt mihi multa parum genere ex hoc suppeditentur
<lucr. de_r. 6.1067>	Quae memorare queam inter se singlariter apta.
<lucr. de_r. 6.1068>	Saxa uides primum sola colescere calce.
<lucr. de_r. 6.1069>	Glutine materies taurino iungitur una,
<lucr. de_r. 6.1070>	Vt uitio uenae tabularum saepius hiscant
<lucr. de_r. 6.1071>	Quam laxare queant compages taurea uincla.
<lucr. de_r. 6.1072>	Vitigeni latices aquai fontibus audent
<lucr. de_r. 6.1073>	Misceri, cum pix nequeat grauis et leue oliuum.
<lucr. de_r. 6.1074>	Purpureusque color conchyli iungitur una
<lucr. de_r. 6.1075>	Corpore cum lanae, dirimi qui non queat usquam,
<lucr. de_r. 6.1076>	Non si Neptuni fluctu renouare operam des,
<lucr. de_r. 6.1077>	Non, mare si totum uelit eluere omnibus undis.
<lucr. de_r. 6.1078>	Denique non auro res aurum copulat una
<lucr. de_r. 6.1079>	Aerique <aes> plumbo fit uti iungatur ab albo?
<lucr. de_r. 6.1080>	Cetera iam quam multa licet reperire? quid ergo?
<lucr. de_r. 6.1081>	Nec tibi tam longis opus est ambagibus usquam,
<lucr. de_r. 6.1082>	Nec me tam multam hic operam consumere par est,
<lucr. de_r. 6.1083>	Sed breuiter paucis praestat comprendere multa.
<lucr. de_r. 6.1084>	Quorum ita texturae ceciderunt mutua contra,
<lucr. de_r. 6.1085>	Vt caua conueniant plenis haec illius illa
<lucr. de_r. 6.1086>	Huiusque inter se, iunctura haec optima constat.
<lucr. de_r. 6.1087>	Est etiam, quasi ut anellis hamisque plicata
<lucr. de_r. 6.1088>	Inter se quaedam possint coplata teneri;
<lucr. de_r. 6.1089>	Quod magis in lapide hoc fieri ferroque uidetur.
<lucr. de_r. 6.1090>	Nunc ratio quae sit morbis aut unde repente
<lucr. de_r. 6.1091>	Mortiferam possit cladem conflare coorta
<lucr. de_r. 6.1092>	Morbida uis hominum generi pecudumque cateruis,
<lucr. de_r. 6.1093>	Expediam. primum multarum semina rerum
<lucr. de_r. 6.1094>	Esse supra docui quae sint uitalia nobis,
<lucr. de_r. 6.1095>	Et contra quae sint morbo mortique necessest
<lucr. de_r. 6.1096>	Multa uolare. ea cum casu sunt forte coorta
<lucr. de_r. 6.1097>	Et perturbarunt caelum, fit morbidus aer.
<lucr. de_r. 6.1098>	Atque ea uis omnis morborum pestilitasque
<lucr. de_r. 6.1099>	Aut extrinsecus ut nubes nebulaeque superne
<lucr. de_r. 6.1100>	Per caelum ueniunt, aut ipsa saepe coortae
<lucr. de_r. 6.1101>	De terra surgunt, ubi putorem umida nactast
<lucr. de_r. 6.1102>	Intempestiuis pluuiisque et solibus icta.
<lucr. de_r. 6.1103>	Nonne uides etiam caeli nouitate et aquarum
<lucr. de_r. 6.1104>	Temptari procul a patria quicumque domoque
<lucr. de_r. 6.1105>	Adueniunt ideo quia longe discrepitant res?
<lucr. de_r. 6.1106>	Nam quid Brittannis caelum differre putamus,
<lucr. de_r. 6.1107>	Et quod in Aegypto est qua mundi claudicat axis,
<lucr. de_r. 6.1108>	Quidue quod in Ponto est differre, et Gadibus atque
<lucr. de_r. 6.1109>	Vsque ad nigra uirum percocto saecla colore?
<lucr. de_r. 6.1110>	Quae cum quattuor inter se diuersa uidemus
<lucr. de_r. 6.1111>	Quattuor a uentis et caeli partibus esse,
<lucr. de_r. 6.1112>	Tum color et facies hominum distare uidentur
<lucr. de_r. 6.1113>	Largiter et morbi generatim saecla tenere.
<lucr. de_r. 6.1114>	Est elephas morbus qui propter flumina Nili
<lucr. de_r. 6.1115>	Gignitur Aegypto in media neque praeterea usquam.
<lucr. de_r. 6.1116>	Atthide temptantur gressus oculique in Achaeis
<lucr. de_r. 6.1117>	Finibus. inde aliis alius locus est inimicus
<lucr. de_r. 6.1118>	Partibus ac membris: uarius concinnat id aer.
<lucr. de_r. 6.1119>	Proinde ubi se caelum, quod nobis forte alienum,
<lucr. de_r. 6.1120>	Commouet atque aer inimicus serpere coepit,
<lucr. de_r. 6.1121>	Vt nebula ac nubes paulatim repit et omne
<lucr. de_r. 6.1122>	Qua graditur conturbat et immutare coactat,
<lucr. de_r. 6.1123>	Fit quoque ut, in nostrum cum uenit denique caelum,
<lucr. de_r. 6.1124>	Corrumpat reddatque sui simile atque alienum.
<lucr. de_r. 6.1125>	Haec igitur subito clades noua pestilitasque
<lucr. de_r. 6.1126>	Aut in aquas cadit aut fruges persidit in ipsas
<lucr. de_r. 6.1127>	Aut alios hominum pastus pecudumque cibatus,
<lucr. de_r. 6.1128>	Aut etiam suspensa manet uis aere in ipso
<lucr. de_r. 6.1129>	Et, cum spirantes mixtas hinc ducimus auras,
<lucr. de_r. 6.1130>	Illa quoque in corpus pariter sorbere necessest.
<lucr. de_r. 6.1131>	Consimili ratione uenit bubus quoque saepe
<lucr. de_r. 6.1132>	Pestilitas et iam pigris balantibus aegror.
<lucr. de_r. 6.1133>	Nec refert utrum nos in loca deueniamus
<lucr. de_r. 6.1134>	Nobis aduersa et caeli mutemus amictum,
<lucr. de_r. 6.1135>	An caelum nobis ultro natura †corumptum†
<lucr. de_r. 6.1136>	Deferat aut aliquid quo non consueuimus uti,
<lucr. de_r. 6.1137>	Quod nos aduentu possit temptare recenti.
<lucr. de_r. 6.1138>	Haec ratio quondam morborum et mortifer aestus
<lucr. de_r. 6.1139>	Finibus in Cecropis funestos reddidit agros
<lucr. de_r. 6.1140>	Vastauitque uias, exhausit ciuibus urbem.
<lucr. de_r. 6.1141>	Nam penitus ueniens Aegypti finibus ortus,
<lucr. de_r. 6.1142>	Aera permensus multum camposque natantis,
<lucr. de_r. 6.1143>	Incubuit tandem populo Pandionis omni.
<lucr. de_r. 6.1144>	Inde cateruatim morbo mortique dabantur.
<lucr. de_r. 6.1145>	Principio caput incensum feruore gerebant
<lucr. de_r. 6.1146>	Et duplices oculos suffusa luce rubentis.
<lucr. de_r. 6.1147>	Sudabant etiam fauces intrinsecus atrae
<lucr. de_r. 6.1148>	Sanguine et ulceribus uocis uia saepta coibat
<lucr. de_r. 6.1149>	Atque animi interpres manabat lingua cruore
<lucr. de_r. 6.1150>	Debilitata malis, motu grauis, aspera tactu.
<lucr. de_r. 6.1151>	Inde ubi per fauces pectus complerat et ipsum
<lucr. de_r. 6.1152>	Morbida uis in cor maestum confluxerat aegris,
<lucr. de_r. 6.1153>	Omnia tum uero uitai claustra lababant.
<lucr. de_r. 6.1154>	Spiritus ore foras taetrum uoluebat odorem,
<lucr. de_r. 6.1155>	Rancida quo perolent proiecta cadauera ritu.
<lucr. de_r. 6.1156>	Atque animi prorsum uires totius <et> omne
<lucr. de_r. 6.1157>	Languebat corpus leti iam limine in ipso.
<lucr. de_r. 6.1158>	Intolerabilibusque malis erat anxius angor
<lucr. de_r. 6.1159>	Assidue comes et gemitu commixta querela.
<lucr. de_r. 6.1160>	Singultusque frequens noctem per saepe diemque
<lucr. de_r. 6.1161>	Corripere assidue neruos et membra coactans
<lucr. de_r. 6.1162>	Dissoluebat eos, defessos ante, fatigans.
<lucr. de_r. 6.1163>	Nec nimio cuiquam posses ardore tueri
<lucr. de_r. 6.1164>	Corporis in summo summam feruescere partem,
<lucr. de_r. 6.1165>	Sed potius tepidum manibus proponere tactum
<lucr. de_r. 6.1166>	Et simul ulceribus quasi inustis omne rubere
<lucr. de_r. 6.1167>	Corpus, ut est per membra sacer dum diditur ignis.
<lucr. de_r. 6.1168>	Intima pars hominum uero flagrabat ad ossa,
<lucr. de_r. 6.1169>	Flagrabat stomacho flamma ut fornacibus intus.
<lucr. de_r. 6.1170>	Nil adeo posses cuiquam leue tenueque membris
<lucr. de_r. 6.1171>	Vertere in utilitatem, at uentum et frigora semper
<lucr. de_r. 6.1172>	In fluuios partim gelidos ardentia morbo
<lucr. de_r. 6.1173>	Membra dabant nudum iacientes corpus in undas.
<lucr. de_r. 6.1174>	Multi praecipites lymphis putealibus alte
<lucr. de_r. 6.1175>	Inciderunt ipso uenientes ore patente:
<lucr. de_r. 6.1176>	Insedabiliter sitis arida, corpora mersans,
<lucr. de_r. 6.1177>	Aequabat multum paruis umoribus imbrem.
<lucr. de_r. 6.1178>	Nec requies erat ulla mali: defessa iacebant
<lucr. de_r. 6.1179>	Corpora. mussabat tacito medicina timore,
<lucr. de_r. 6.1180>	Quippe patentia cum totiens ardentia morbis
<lucr. de_r. 6.1181>	Lumina uersarent oculorum expertia somno.
<lucr. de_r. 6.1182>	Multaque praeterea mortis tum signa dabantur,
<lucr. de_r. 6.1183>	Perturbata animi mens in maerore metuque
<lucr. de_r. 6.1184>	Triste supercilium, furiosus uultus et acer,
<lucr. de_r. 6.1185>	Sollicitae porro plenaeque sonoribus aures,
<lucr. de_r. 6.1186>	Creber spiritus aut ingens raroque coortus,
<lucr. de_r. 6.1187>	Sudorisque madens per collum splendidus umor,
<lucr. de_r. 6.1188>	Tenuia sputa minuta, croci contacta colore
<lucr. de_r. 6.1189>	Salsaque, per fauces rauca uix edita tussi.
<lucr. de_r. 6.1190>	In manibus uero nerui trahere et tremere artus
<lucr. de_r. 6.1191>	A pedibusque minutatim succedere frigus
<lucr. de_r. 6.1192>	Non dubitabat. item ad supremum denique tempus
<lucr. de_r. 6.1193>	Compressae nares, nasi primoris acumen
<lucr. de_r. 6.1194>	Tenue, cauati oculi, caua tempora, frigida pellis
<lucr. de_r. 6.1195>	Duraque, in ore truci rictum, frons tenta tumebat.
<lucr. de_r. 6.1196>	Nec nimio rigida post artus morte iacebant.
<lucr. de_r. 6.1197>	Octauoque fere candenti lumine solis
<lucr. de_r. 6.1198>	Aut etiam nona reddebant lampade uitam.
<lucr. de_r. 6.1199>	Quorum siquis, ut est, uitarat funera leti,
<lucr. de_r. 6.1200>	Vlceribus taetris et nigra proluuie alui
<lucr. de_r. 6.1201>	Posterius tamen hunc tabes letumque manebat,
<lucr. de_r. 6.1202>	Aut etiam multus capitis cum saepe dolore
<lucr. de_r. 6.1203>	Corruptus sanguis expletis naribus ibat:
<lucr. de_r. 6.1204>	Huc hominis totae uires corpusque fluebat.
<lucr. de_r. 6.1205>	Profluuium porro qui taetri sanguinis acre
<lucr. de_r. 6.1206>	Exierat, tamen in neruos huic morbus et artus
<lucr. de_r. 6.1207>	Ibat et in partis genitalis corporis ipsas.
<lucr. de_r. 6.1208>	Et grauiter partim metuentes limina leti
<lucr. de_r. 6.1209>	Viuebant ferro priuati parte uirili,
<lucr. de_r. 6.1210>	Et manibus sine nonnulli pedibusque manebant
<lucr. de_r. 6.1211>	In uita tamen, et perdebant lumina partim:
<lucr. de_r. 6.1212>	Vsque adeo mortis metus his incesserat acer.
<lucr. de_r. 6.1213>	Atque etiam quosdam cepere obliuia rerum
<lucr. de_r. 6.1214>	Cunctarum, neque se possent cognoscere ut ipsi.
<lucr. de_r. 6.1215>	Multaque humi cum inhumata iacerent corpora supra
<lucr. de_r. 6.1216>	Corporibus, tamen alituum genus atque ferarum
<lucr. de_r. 6.1217>	Aut procul absiliebat, ut acrem exiret odorem,
<lucr. de_r. 6.1218>	Aut, ubi gustarat, languebat morte propinqua.
<lucr. de_r. 6.1219>	Nec tamen omnino temere illis solibus ulla
<lucr. de_r. 6.1220>	Comparebat auis, nec tristia saecla ferarum
<lucr. de_r. 6.1221>	Exibant siluis. languebant pleraque morbo
<lucr. de_r. 6.1222>	Et moriebantur. cum primis fida canum uis
<lucr. de_r. 6.1223>	Strata uiis animam ponebat in omnibus aegre;
<lucr. de_r. 6.1224>	Extorquebat enim uitam uis morbida membris.
<lucr. de_r. 6.1225>	Incomitata rapi certabant funera uasta.
<lucr. de_r. 6.1226>	Nec ratio remedi communis certa dabatur;
<lucr. de_r. 6.1227>	Nam quod ali dederat uitalis aeris auras
<lucr. de_r. 6.1228>	Voluere in ore licere et caeli templa tueri,
<lucr. de_r. 6.1229>	Hoc aliis erat exitio letumque parabat.
<lucr. de_r. 6.1230>	Illud in his rebus miserandum magnopere unum
<lucr. de_r. 6.1231>	Aerumnabile erat, quod ubi se quisque uidebat
<lucr. de_r. 6.1232>	Implicitum morbo, morti damnatus ut esset,
<lucr. de_r. 6.1233>	Deficiens animo maesto cum corde iacebat,
<lucr. de_r. 6.1234>	Funera respectans animam amittebat ibidem.
<lucr. de_r. 6.1235>	Quippe etenim nullo cessabant tempore apisci
<lucr. de_r. 6.1236>	Ex aliis alios auidi contagia morbi,
<lucr. de_r. 6.1237>	Lanigeras tamquam pecudes et bucera saecla.
<lucr. de_r. 6.1238>	Idque uel in primis cumulabat funere funus.
<lucr. de_r. 6.1239>	Nam quicumque suos fugitabant uisere ad aegros,
<lucr. de_r. 6.1240>	Vitai nimium cupidos mortisque timentis
<lucr. de_r. 6.1241>	Poenibat paulo post turpi morte malaque,
<lucr. de_r. 6.1242>	Desertos, opis expertis, incuria mactans.
<lucr. de_r. 6.1243>	Qui fuerant autem praesto, contagibus ibant
<lucr. de_r. 6.1244>	Atque labore, pudor quem tum cogebat obire
<lucr. de_r. 6.1245>	Blandaque lassorum uox mixta uoce querelae.
<lucr. de_r. 6.1246>	Optimus hoc leti genus ergo quisque subibat.
<lucr. de_r. 6.1247>	Praeterea iam pastor et armentarius omnis
<lucr. de_r. 6.1248>	Et robustus item curui moderator aratri
<lucr. de_r. 6.1249>	Languebat, penitusque casa contrusa iacebant
<lucr. de_r. 6.1250>	Corpora paupertate et morbo dedita morti.
<lucr. de_r. 6.1251>	Exanimis pueris super exanimata parentum
<lucr. de_r. 6.1252>	Corpora nonnumquam posses retroque uidere
<lucr. de_r. 6.1253>	Matribus et patribus natos super edere uitam.
<lucr. de_r. 6.1254>	Nec minimam partem ex agris is maeror in urbem
<lucr. de_r. 6.1255>	Confluxit, languens quem contulit agricolarum
<lucr. de_r. 6.1256>	Copia conueniens ex omni morbida parte.
<lucr. de_r. 6.1257>	Omnia complebant loca tectaque; quo magis aestu
<lucr. de_r. 6.1258>	Confertos ita aceruatim mors accumulabat.
<lucr. de_r. 6.1259>	Multa siti prostrata uiam per proque uoluta
<lucr. de_r. 6.1260>	Corpora silanos ad aquarum strata iacebant
<lucr. de_r. 6.1261>	Interclusa anima nimia ab dulcedine aquarum,
<lucr. de_r. 6.1262>	Multaque per populi passim loca prompta uiasque
<lucr. de_r. 6.1263>	Languida semanimo cum corpore membra uideres
<lucr. de_r. 6.1264>	Horrida paedore et pannis cooperta perire
<lucr. de_r. 6.1265>	Corporis inluuie, pelli super ossibus una,
<lucr. de_r. 6.1266>	Vlceribus taetris prope iam sordeque sepulta.
<lucr. de_r. 6.1267>	Omnia denique sancta deum delubra replerat
<lucr. de_r. 6.1268>	Corporibus mors exanimis onerataque passim
<lucr. de_r. 6.1269>	Cuncta cadaueribus caelestum templa manebant,
<lucr. de_r. 6.1270>	Hospitibus loca quae complerant aedituentes.
<lucr. de_r. 6.1271>	Nec iam religio diuum nec numina magni
<lucr. de_r. 6.1272>	Pendebantur enim: praesens dolor exsuperabat.
<lucr. de_r. 6.1273>	Nec mos ille sepulturae remanebat in urbe,
<lucr. de_r. 6.1274>	Quo prius hic populus semper consuerat humari;
<lucr. de_r. 6.1275>	Perturbatus enim totus trepidabat, et unus
<lucr. de_r. 6.1276>	Quisque suum pro re <compostum> maestus humabat.
<lucr. de_r. 6.1277>	Multaque <res> subita et paupertas horrida suasit.
<lucr. de_r. 6.1278>	Namque suos consanguineos aliena rogorum
<lucr. de_r. 6.1279>	Insuper exstructa ingenti clamore locabant
<lucr. de_r. 6.1280>	Subdebantque faces, multo cum sanguine saepe
<lucr. de_r. 6.1281>	Rixantes potius quam corpora desererentur;
<lucr. de_r. 6.1282>	Inque aliis alium, populum sepelire suorum
<lucr. de_r. 6.1283>	Certantes: lacrimis lassi luctuque redibant;
<lucr. de_r. 6.1284>	Inde bonam partem in lectum maerore dabantur.
<lucr. de_r. 6.1285>	Nec poterat quisquam reperiri, quem neque morbus
<lucr. de_r. 6.1286>	Nec mors nec luctus temptaret tempore tali.
