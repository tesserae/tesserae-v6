<juve. sati. 1.1>	Semper ego auditor tantum? numquamne reponam
<juve. sati. 1.2>	Vexatus totiens rauci Theseide Cordi?
<juve. sati. 1.3>	Impune ergo mihi recitauerit ille togatas,
<juve. sati. 1.4>	Hic elegos? impune diem consumpserit ingens
<juve. sati. 1.5>	Telephus aut summi plena iam margine libri
<juve. sati. 1.6>	Scriptus et in tergo necdum finitus Orestes?
<juve. sati. 1.7>	Nota magis nulli domus est sua quam mihi lucus
<juve. sati. 1.8>	Martis et Aeoliis uicinum rupibus antrum
<juve. sati. 1.9>	Vulcani; quid agant uenti, quas torqueat umbras
<juve. sati. 1.10>	Aeacus, unde alius furtiuae deuehat aurum
<juve. sati. 1.11>	Pelliculae, quantas iaculetur Monychus ornos,
<juve. sati. 1.12>	Frontonis platani conuolsaque marmora clamant
<juve. sati. 1.13>	Semper et adsiduo ruptae lectore columnae.
<juve. sati. 1.14>	Expectes eadem a summo minimoque poeta.
<juve. sati. 1.15>	Et nos ergo manum ferulae subduximus, et nos
<juve. sati. 1.16>	Consilium dedimus Sullae, priuatus ut altum
<juve. sati. 1.17>	Dormiret. stulta est clementia, cum tot ubique
<juve. sati. 1.18>	Vatibus occurras, periturae parcere chartae.
<juve. sati. 1.19>	Cur tamen hoc potius libeat decurrere campo,
<juve. sati. 1.20>	Per quem magnus equos Auruncae flexit alumnus,
<juve. sati. 1.21>	Si uacat ac placidi rationem admittitis, edam.
<juve. sati. 1.22>	Cum tener uxorem ducat spado, Meuia Tuscum
<juve. sati. 1.23>	Figat aprum et nuda teneat uenabula mamma,
<juve. sati. 1.24>	Patricios omnis opibus cum prouocet unus
<juve. sati. 1.25>	Quo tondente grauis iuueni mihi barba sonabat,
<juve. sati. 1.26>	Cum pars Niliacae plebis, cum uerna Canopi
<juve. sati. 1.27>	Crispinus Tyrias umero reuocante lacernas
<juve. sati. 1.28>	Ventilet aestiuum digitis sudantibus aurum
<juve. sati. 1.29>	Nec sufferre queat maioris pondera gemmae,
<juve. sati. 1.30>	Difficile est saturam non scribere. nam quis iniquae
<juve. sati. 1.31>	Tam patiens urbis, tam ferreus, ut teneat se,
<juve. sati. 1.32>	Causidici noua cum ueniat lectica Mathonis
<juve. sati. 1.33>	Plena ipso, post hunc magni delator amici
<juve. sati. 1.34>	Et cito rapturus de nobilitate comesa
<juve. sati. 1.35>	Quod superest, quem Massa timet, quem munere palpat
<juve. sati. 1.36>	Carus et a trepido Thymele summissa Latino;
<juve. sati. 1.37>	Cum te summoueant qui testamenta merentur
<juve. sati. 1.38>	Noctibus, in caelum quos euehit optima summi
<juve. sati. 1.39>	Nunc uia processus, uetulae uesica beatae?
<juve. sati. 1.40>	Vnciolam Proculeius habet, sed Gillo deuncem,
<juve. sati. 1.41>	Partes quisque suas ad mensuram inguinis heres.
<juve. sati. 1.42>	Accipiat sane mercedem sanguinis et sic
<juve. sati. 1.43>	Palleat ut nudis pressit qui calcibus anguem
<juve. sati. 1.44>	Aut Lugudunensem rhetor dicturus ad aram.
<juve. sati. 1.45>	Quid referam quanta siccum iecur ardeat ira,
<juve. sati. 1.46>	Cum populum gregibus comitum premit hic spoliator
<juve. sati. 1.47>	Pupilli prostantis et hic damnatus inani
<juve. sati. 1.48>	Iudicio? quid enim saluis infamia nummis?
<juve. sati. 1.49>	Exul ab octaua Marius bibit et fruitur dis
<juve. sati. 1.50>	Iratis, at tu uictrix, prouincia, ploras.
<juve. sati. 1.51>	Haec ego non credam Venusina digna lucerna?
<juve. sati. 1.52>	Haec ego non agitem? sed quid magis? Heracleas
<juve. sati. 1.53>	Aut Diomedeas aut mugitum labyrinthi
<juve. sati. 1.54>	Et mare percussum puero fabrumque uolantem,
<juve. sati. 1.55>	Cum leno accipiat moechi bona, si capiendi
<juve. sati. 1.56>	Ius nullum uxori, doctus spectare lacunar,
<juve. sati. 1.57>	Doctus et ad calicem uigilanti stertere naso;
<juve. sati. 1.58>	Cum fas esse putet curam sperare cohortis
<juve. sati. 1.59>	Qui bona donauit praesepibus et caret omni
<juve. sati. 1.60>	Maiorum censu, dum peruolat axe citato
<juve. sati. 1.61>	Flaminiam puer Automedon? nam lora tenebat
<juve. sati. 1.62>	Ipse, lacernatae cum se iactaret amicae.
<juve. sati. 1.63>	Nonne libet medio ceras implere capaces
<juve. sati. 1.64>	Quadriuio, cum iam sexta ceruice feratur
<juve. sati. 1.65>	Hinc atque inde patens ac nuda paene cathedra
<juve. sati. 1.66>	Et multum referens de Maecenate supino
<juve. sati. 1.67>	Signator falsi, qui se lautum atque beatum
<juve. sati. 1.68>	Exiguis tabulis et gemma fecerit uda?
<juve. sati. 1.69>	Occurrit matrona potens, quae molle Calenum
<juve. sati. 1.70>	Porrectura uiro miscet sitiente rubetam
<juve. sati. 1.71>	Instituitque rudes melior Lucusta propinquas
<juve. sati. 1.72>	Per famam et populum nigros efferre maritos.
<juve. sati. 1.73>	Aude aliquid breuibus Gyaris et carcere dignum,
<juve. sati. 1.74>	Si uis esse aliquid. probitas laudatur et alget;
<juve. sati. 1.75>	Criminibus debent hortos, praetoria, mensas,
<juve. sati. 1.76>	Argentum uetus et stantem extra pocula caprum.
<juve. sati. 1.77>	Quem patitur dormire nurus corruptor auarae,
<juve. sati. 1.78>	Quem sponsae turpes et praetextatus adulter?
<juve. sati. 1.79>	Si natura negat, facit indignatio uersum
<juve. sati. 1.80>	Qualemcumque potest, quales ego uel Cluuienus.
<juve. sati. 1.81>	Ex quo Deucalion nimbis tollentibus aequor
<juve. sati. 1.82>	Nauigio montem ascendit sortesque poposcit
<juve. sati. 1.83>	Paulatimque anima caluerunt mollia saxa
<juve. sati. 1.84>	Et maribus nudas ostendit Pyrrha puellas,
<juve. sati. 1.85>	Quidquid agunt homines, uotum, timor, ira, uoluptas,
<juve. sati. 1.86>	Gaudia, discursus, nostri farrago libelli est.
<juve. sati. 1.87>	Et quando uberior uitiorum copia? quando
<juve. sati. 1.88>	Maior auaritiae patuit sinus? alea quando
<juve. sati. 1.89>	Hos animos? neque enim loculis comitantibus itur
<juve. sati. 1.90>	Ad casum tabulae, posita sed luditur arca.
<juve. sati. 1.91>	Proelia quanta illic dispensatore uidebis
<juve. sati. 1.92>	Armigero! simplexne furor sestertia centum
<juve. sati. 1.93>	Perdere et horrenti tunicam non reddere seruo?
<juve. sati. 1.94>	Quis totidem erexit uillas, quis fercula septem
<juve. sati. 1.95>	Secreto cenauit auus? nunc sportula primo
<juve. sati. 1.96>	Limine parua sedet turbae rapienda togatae.
<juve. sati. 1.97>	Ille tamen faciem prius inspicit et trepidat ne
<juve. sati. 1.98>	Suppositus uenias ac falso nomine poscas:
<juve. sati. 1.99>	Agnitus accipies. iubet a praecone uocari
<juve. sati. 1.100>	Ipsos Troiugenas, nam uexant limen et ipsi
<juve. sati. 1.101>	Nobiscum. "da praetori, da deinde tribuno."
<juve. sati. 1.102>	Sed libertinus prior est. "prior" inquit "ego adsum.
<juve. sati. 1.103>	Cur timeam dubitemue locum defendere, quamuis
<juve. sati. 1.104>	Natus ad Euphraten, molles quod in aure fenestrae
<juve. sati. 1.105>	Arguerint, licet ipse negem? sed quinque tabernae
<juve. sati. 1.106>	Quadringenta parant. quid confert purpura maior
<juve. sati. 1.107>	Optandum, si Laurenti custodit in agro
<juve. sati. 1.108>	Conductas Coruinus ouis, ego possideo plus
<juve. sati. 1.109>	Pallante et Licinis?" expectent ergo tribuni,
<juve. sati. 1.110>	Vincant diuitiae, sacro ne cedat honori
<juve. sati. 1.111>	Nuper in hanc urbem pedibus qui uenerat albis,
<juve. sati. 1.112>	Quandoquidem inter nos sanctissima diuitiarum
<juve. sati. 1.113>	Maiestas. etsi funesta Pecunia templo
<juve. sati. 1.114>	Nondum habitat, nullas nummorum ereximus aras,
<juve. sati. 1.115>	Vt colitur Pax atque Fides, Victoria, Virtus
<juve. sati. 1.116>	Quaeque salutato crepitat Concordia nido.
<juve. sati. 1.117>	Sed cum summus honor finito computet anno,
<juve. sati. 1.118>	Sportula quid referat, quantum rationibus addat,
<juve. sati. 1.119>	Quid facient comites quibus hinc toga, calceus hinc est
<juve. sati. 1.120>	Et panis fumusque domi? densissima centum
<juve. sati. 1.121>	Quadrantes lectica petit, sequiturque maritum
<juve. sati. 1.122>	Languida uel praegnas et circumducitur uxor.
<juve. sati. 1.123>	Hic petit absenti nota iam callidus arte
<juve. sati. 1.124>	Ostendens uacuam et clausam pro coniuge sellam.
<juve. sati. 1.125>	"Galla mea est" inquit, "citius dimitte. moraris?
<juve. sati. 1.126>	Profer, Galla, caput. noli uexare, quiescet."
<juve. sati. 1.127>	Ipse dies pulchro distinguitur ordine rerum:
<juve. sati. 1.128>	Sportula, deinde forum iurisque peritus Apollo
<juve. sati. 1.129>	Atque triumphales, inter quas ausus habere
<juve. sati. 1.130>	Nescio quis titulos Aegyptius atque Arabarches,
<juve. sati. 1.131>	Cuius ad effigiem non tantum meiere fas est.
<juve. sati. 1.132>	Vestibulis abeunt ueteres lassique clientes
<juve. sati. 1.133>	Votaque deponunt, quamquam longissima cenae
<juve. sati. 1.134>	Spes homini; caulis miseris atque ignis emendus.
<juve. sati. 1.135>	Optima siluarum interea pelagique uorabit
<juve. sati. 1.136>	Rex horum uacuisque toris tantum ipse iacebit.
<juve. sati. 1.137>	Nam de tot pulchris et latis orbibus et tam
<juve. sati. 1.138>	Antiquis una comedunt patrimonia mensa.
<juve. sati. 1.139>	Nullus iam parasitus erit. sed quis ferat istas
<juve. sati. 1.140>	Luxuriae sordes? quanta est gula quae sibi totos
<juve. sati. 1.141>	Ponit apros, animal propter conuiuia natum!
<juve. sati. 1.142>	Poena tamen praesens, cum tu deponis amictus
<juve. sati. 1.143>	Turgidus et crudum pauonem in balnea portas.
<juve. sati. 1.144>	Hinc subitae mortes atque intestata senectus.
<juve. sati. 1.145>	It noua nec tristis per cunctas fabula cenas;
<juve. sati. 1.146>	Ducitur iratis plaudendum funus amicis.
<juve. sati. 1.147>	Nil erit ulterius quod nostris moribus addat
<juve. sati. 1.148>	Posteritas, eadem facient cupientque minores,
<juve. sati. 1.149>	Omne in praecipiti uitium stetit. utere uelis,
<juve. sati. 1.150>	Totos pande sinus. dices hic forsitan "unde
<juve. sati. 1.151>	Ingenium par materiae unde illa priorum
<juve. sati. 1.152>	Scribendi quodcumque animo flagrante liberet
<juve. sati. 1.153>	Simplicitas? "cuius non audeo dicere nomen?
<juve. sati. 1.154>	Quid refert dictis ignoscat Mucius an non?"
<juve. sati. 1.155>	Pone Tigillinum, taeda lucebis in illa
<juve. sati. 1.156>	Qua stantes ardent qui fixo gutture fumant,
<juve. sati. 1.157>	Et latum media sulcum deducit harena."
<juve. sati. 1.158>	Qui dedit ergo tribus patruis aconita, uehatur
<juve. sati. 1.159>	Pensilibus plumis atque illinc despiciat nos?
<juve. sati. 1.160>	"Cum ueniet contra, digito compesce labellum:
<juve. sati. 1.161>	Accusator erit qui uerbum dixerit HIC EST.
<juve. sati. 1.162>	Securus licet Aenean Rutulumque ferocem
<juve. sati. 1.163>	Committas, nulli grauis est percussus Achilles
<juve. sati. 1.164>	Aut multum quaesitus Hylas urnamque secutus:
<juve. sati. 1.165>	Ense uelut stricto quotiens Lucilius ardens
<juve. sati. 1.166>	Infremuit, rubet auditor cui frigida mens est
<juve. sati. 1.167>	Criminibus, tacita sudant praecordia culpa.
<juve. sati. 1.168>	Inde ira et lacrimae. tecum prius ergo uoluta
<juve. sati. 1.169>	Haec animo ante tubas: galeatum sero duelli
<juve. sati. 1.170>	Paenitet." experiar quid concedatur in illos
<juve. sati. 1.171>	Quorum Flaminia tegitur cinis atque Latina.
<juve. sati. 2.1>	Vltra Sauromatas fugere hinc libet et glacialem
<juve. sati. 2.2>	Oceanum, quotiens aliquid de moribus audent
<juve. sati. 2.3>	Qui Curios simulant et Bacchanalia uiuunt.
<juve. sati. 2.4>	Indocti primum, quamquam plena omnia gypso
<juve. sati. 2.5>	Chrysippi inuenias; nam perfectissimus horum,
<juve. sati. 2.6>	Si quis Aristotelen similem uel Pittacon emit
<juve. sati. 2.7>	Et iubet archetypos pluteum seruare Cleanthas.
<juve. sati. 2.8>	Frontis nulla fides; quis enim non uicus abundat
<juve. sati. 2.9>	Tristibus obscenis? castigas turpia, cum sis
<juve. sati. 2.10>	Inter Socraticos notissima fossa cinaedos?
<juve. sati. 2.11>	Hispida membra quidem et durae per bracchia saetae
<juve. sati. 2.12>	Promittunt atrocem animum, sed podice leui
<juve. sati. 2.13>	Caeduntur tumidae medico ridente mariscae.
<juve. sati. 2.14>	Rarus sermo illis et magna libido tacendi
<juve. sati. 2.15>	Atque supercilio breuior coma. uerius ergo
<juve. sati. 2.16>	Et magis ingenue Peribomius; hunc ego fatis
<juve. sati. 2.17>	Imputo, qui uultu morbum incessuque fatetur.
<juve. sati. 2.18>	Horum simplicitas miserabilis, his furor ipse
<juve. sati. 2.19>	Dat ueniam; sed peiiores, qui talia uerbis
<juve. sati. 2.20>	Herculis inuadunt et de uirtute locuti
<juve. sati. 2.21>	Clunem agitant. "ego te ceuentem, Sexte, uerebor?"
<juve. sati. 2.22>	Infamis Varillus ait, "quo deterior te?"
<juve. sati. 2.23>	Loripedem rectus derideat, Aethiopem albus.
<juve. sati. 2.24>	Quis tulerit Gracchos de seditione querentes?
<juve. sati. 2.25>	Quis caelum terris non misceat et mare caelo
<juve. sati. 2.26>	Si fur displiceat Verri, homicida Miloni,
<juve. sati. 2.27>	Clodius accuset moechos, Catilina Cethegum,
<juve. sati. 2.28>	In tabulam Sullae si dicant discipuli tres?
<juve. sati. 2.29>	Qualis erat nuper tragico pollutus adulter
<juve. sati. 2.30>	Concubitu, qui tunc leges reuocabat amaras
<juve. sati. 2.31>	Omnibus atque ipsis Veneri Martique timendas,
<juve. sati. 2.32>	Cum tot abortiuis fecundam Iulia uuluam
<juve. sati. 2.33>	Solueret et patruo similes effunderet offas.
<juve. sati. 2.34>	Nonne igitur iure ac merito uitia ultima fictos
<juve. sati. 2.35>	Contemnunt Scauros et castigata remordent?
<juve. sati. 2.36>	Non tulit ex illis toruum Laronia quendam
<juve. sati. 2.37>	Clamantem totiens "ubi nunc, lex Iulia, dormis?"
<juve. sati. 2.38>	Atque ita subridens: "felicia tempora, quae te
<juve. sati. 2.39>	Moribus opponunt. habeat iam Roma pudorem:
<juve. sati. 2.40>	Tertius e caelo cecidit Cato. sed tamen unde
<juve. sati. 2.41>	Haec emis, hirsuto spirant opobalsama collo
<juve. sati. 2.42>	Quae tibi? ne pudeat dominum monstrare tabernae.
<juve. sati. 2.43>	Quod si uexantur leges ac iura, citari
<juve. sati. 2.44>	Ante omnis debet Scantinia. respice primum
<juve. sati. 2.45>	Et scrutare uiros, faciunt nam plura; sed illos
<juve. sati. 2.46>	Defendit numerus iunctaeque umbone phalanges.
<juve. sati. 2.47>	Magna inter molles concordia. non erit ullum
<juve. sati. 2.48>	Exemplum in nostro tam detestabile sexu.
<juve. sati. 2.49>	Tedia non lambit Cluuiam nec Flora Catullam:
<juve. sati. 2.50>	Hispo subit iuuenes et morbo pallet utroque.
<juve. sati. 2.51>	Numquid nos agimus causas, ciuilia iura
<juve. sati. 2.52>	Nouimus aut ullo strepitu fora uestra mouemus?
<juve. sati. 2.53>	Luctantur paucae, comedunt coloephia paucae.
<juve. sati. 2.54>	Vos lanam trahitis calathisque peracta refertis
<juve. sati. 2.55>	Vellera, uos tenui praegnantem stamine fusum
<juve. sati. 2.56>	Penelope melius, leuius torquetis Arachne,
<juve. sati. 2.57>	Horrida quale facit residens in codice paelex.
<juve. sati. 2.58>	Notum est cur solo tabulas impleuerit Hister
<juve. sati. 2.59>	Liberto, dederit uiuus cur multa puellae.
<juve. sati. 2.60>	Diues erit magno quae dormit tertia lecto.
<juve. sati. 2.61>	Tu nube atque tace: donant arcana cylindros.
<juve. sati. 2.62>	De nobis post haec tristis sententia fertur?
<juve. sati. 2.63>	Dat ueniam coruis, uexat censura columbas."
<juve. sati. 2.64>	Fugerunt trepidi uera ac manifesta canentem
<juve. sati. 2.65>	Stoicidae; quid enim falsi Laronia? sed quid
<juve. sati. 2.66>	Non facient alii, cum tu multicia sumas,
<juve. sati. 2.67>	Cretice, et hanc uestem populo mirante perores
<juve. sati. 2.68>	In Proculas et Pollittas? est moecha Fabulla;
<juve. sati. 2.69>	Damnetur, si uis, etiam Carfinia: talem
<juve. sati. 2.70>	Non sumet damnata togam. "sed Iulius ardet,
<juve. sati. 2.71>	Aestuo." nudus agas: minus est insania turpis.
<juve. sati. 2.72>	En habitum quo te leges ac iura ferentem
<juve. sati. 2.73>	Vulneribus crudis populus modo uictor et illud
<juve. sati. 2.74>	Montanum positis audiret uulgus aratris.
<juve. sati. 2.75>	Quid non proclames, in corpore iudicis ista
<juve. sati. 2.76>	Si uideas? quaero an deceant multicia testem.
<juve. sati. 2.77>	Acer et indomitus libertatisque magister,
<juve. sati. 2.78>	Cretice, perluces. dedit hanc contagio labem
<juve. sati. 2.79>	Et dabit in plures, sicut grex totus in agris
<juve. sati. 2.80>	Vnius scabie cadit et porrigine porci
<juve. sati. 2.81>	Vuaque conspecta liuorem ducit ab uua.
<juve. sati. 2.82>	Foedius hoc aliquid quandoque audebis amictu;
<juve. sati. 2.83>	Nemo repente fuit turpissimus. accipient te
<juve. sati. 2.84>	Paulatim qui longa domi redimicula sumunt
<juve. sati. 2.85>	Frontibus et toto posuere monilia collo
<juve. sati. 2.86>	Atque bonam tenerae placant abdomine porcae
<juve. sati. 2.87>	Et magno cratere deam. sed more sinistro
<juve. sati. 2.88>	Exagitata procul non intrat femina limen:
<juve. sati. 2.89>	Solis ara deae maribus patet. "ite, profanae,"
<juve. sati. 2.90>	Clamatur, "nullo gemit hic tibicina cornu."
<juve. sati. 2.91>	Talia secreta coluerunt orgia taeda
<juve. sati. 2.92>	Cecropiam soliti Baptae lassare Cotyton.
<juve. sati. 2.93>	Ille supercilium madida fuligine tinctum
<juve. sati. 2.94>	Obliqua producit acu pingitque trementis
<juve. sati. 2.95>	Attollens oculos; uitreo bibit ille priapo
<juve. sati. 2.96>	Reticulumque comis auratum ingentibus implet
<juve. sati. 2.97>	Caerulea indutus scutulata aut galbina rasa
<juve. sati. 2.98>	Et per Iunonem domini iurante ministro;
<juve. sati. 2.99>	Ille tenet speculum, pathici gestamen Othonis,
<juve. sati. 2.100>	Actoris Aurunci spolium, quo se ille uidebat
<juve. sati. 2.101>	Armatum, cum iam tolli uexilla iuberet.
<juve. sati. 2.102>	Res memoranda nouis annalibus atque recenti
<juve. sati. 2.103>	Historia, speculum ciuilis sarcina belli.
<juve. sati. 2.104>	Nimirum summi ducis est occidere Galbam
<juve. sati. 2.105>	Et curare cutem, summi constantia ciuis
<juve. sati. 2.106>	Bebriaci campis solium adfectare Palati
<juve. sati. 2.107>	Et pressum in faciem digitis extendere panem,
<juve. sati. 2.108>	Quod nec in Assyrio pharetrata Sameramis orbe
<juve. sati. 2.109>	Maesta nec Actiaca fecit Cleopatra carina.
<juve. sati. 2.110>	Hic nullus uerbis pudor aut reuerentia mensae,
<juve. sati. 2.111>	Hic turpis Cybeles et fracta uoce loquendi
<juve. sati. 2.112>	Libertas et crine senex fanaticus albo
<juve. sati. 2.113>	Sacrorum antistes, rarum ac memorabile magni
<juve. sati. 2.114>	Gutturis exemplum conducendusque magister.
<juve. sati. 2.115>	Quid tamen expectant, Phrygio quos tempus erat iam
<juve. sati. 2.116>	More superuacuam cultris abrumpere carnem?
<juve. sati. 2.117>	Quadringenta dedit Gracchus sestertia dotem
<juve. sati. 2.118>	Cornicini, siue hic recto cantauerat aere;
<juve. sati. 2.119>	Signatae tabulae, dictum "feliciter," ingens
<juve. sati. 2.120>	Cena sedet, gremio iacuit noua nupta mariti.
<juve. sati. 2.121>	O proceres, censore opus est an haruspice nobis?
<juve. sati. 2.122>	Scilicet horreres maioraque monstra putares,
<juve. sati. 2.123>	Si mulier uitulum uel si bos ederet agnum?
<juve. sati. 2.124>	Segmenta et longos habitus et flammea sumit
<juve. sati. 2.125>	Arcano qui sacra ferens nutantia loro
<juve. sati. 2.126>	Sudauit clipeis ancilibus. o pater urbis,
<juve. sati. 2.127>	Vnde nefas tantum Latiis pastoribus? unde
<juve. sati. 2.128>	Haec tetigit, Gradiue, tuos urtica nepotes?
<juve. sati. 2.129>	Traditur ecce uiro clarus genere atque opibus uir,
<juve. sati. 2.130>	Nec galeam quassas nec terram cuspide pulsas
<juve. sati. 2.131>	Nec quereris patri. uade ergo et cede seueri
<juve. sati. 2.132>	Iugeribus campi, quem neglegis. "officium cras
<juve. sati. 2.133>	Primo sole mihi peragendum in ualle Quirini."
<juve. sati. 2.134>	Quae causa officii? "quid quaeris? nubit amicus
<juve. sati. 2.135>	Nec multos adhibet." liceat modo uiuere, fient,
<juve. sati. 2.136>	Fient ista palam, cupient et in acta referri.
<juve. sati. 2.137>	Interea tormentum ingens nubentibus haeret
<juve. sati. 2.138>	Quod nequeant parere et partu retinere maritos.
<juve. sati. 2.139>	Sed melius, quod nil animis in corpora iuris
<juve. sati. 2.140>	Natura indulget: steriles moriuntur, et illis
<juve. sati. 2.141>	Turgida non prodest condita pyxide Lyde,
<juve. sati. 2.142>	Nec prodest agili palmas praebere luperco.
<juve. sati. 2.143>	Vicit et hoc monstrum tunicati fuscina Gracchi,
<juve. sati. 2.144>	Lustrauitque fuga mediam gladiator harenam
<juve. sati. 2.145>	Et Capitolinis generosior et Marcellis
<juve. sati. 2.146>	Et Catuli Paulique minoribus et Fabiis et
<juve. sati. 2.147>	Omnibus ad podium spectantibus, his licet ipsum
<juve. sati. 2.148>	Admoueas cuius tunc munere retia misit.
<juve. sati. 2.149>	Esse aliquos manes et subterranea regna,
<juve. sati. 2.150>	Cocytum et Stygio ranas in gurgite nigras,
<juve. sati. 2.151>	Atque una transire uadum tot milia cumba
<juve. sati. 2.152>	Nec pueri credunt, nisi qui nondum aere lauantur.
<juve. sati. 2.153>	Sed tu uera puta: Curius quid sentit et ambo
<juve. sati. 2.154>	Scipiadae, quid Fabricius manesque Camilli,
<juve. sati. 2.155>	Quid Cremerae legio et Cannis consumpta iuuentus,
<juve. sati. 2.156>	Tot bellorum animae, quotiens hinc talis ad illos
<juve. sati. 2.157>	Vmbra uenit? cuperent lustrari, si qua darentur
<juve. sati. 2.158>	Sulpura cum taedis et si foret umida laurus.
<juve. sati. 2.159>	Illic heu miseri traducimur. arma quidem ultra
<juve. sati. 2.160>	Litora Iuuernae promouimus et modo captas
<juve. sati. 2.161>	Orcadas ac minima contentos nocte Britannos,
<juve. sati. 2.162>	Sed quae nunc populi fiunt uictoris in urbe
<juve. sati. 2.163>	Non faciunt illi quos uicimus. et tamen unus
<juve. sati. 2.164>	Armenius Zalaces cunctis narratur ephebis
<juve. sati. 2.165>	Mollior ardenti sese indulsisse tribuno.
<juve. sati. 2.166>	Aspice quid faciant commercia: uenerat obses,
<juve. sati. 2.167>	Hic fiunt homines. nam si mora longior urbem
<juve. sati. 2.168>	*indulsit* pueris, non umquam derit amator.
<juve. sati. 2.169>	Mittentur bracae, cultelli, frena, flagellum:
<juve. sati. 2.170>	Sic praetextatos referunt Artaxata mores.
<juve. sati. 3.1>	Quamuis digressu ueteris confusus amici
<juve. sati. 3.2>	Laudo tamen, uacuis quod sedem figere Cumis
<juve. sati. 3.3>	Destinet atque unum ciuem donare Sibyllae.
<juve. sati. 3.4>	Ianua Baiarum est et gratum litus amoeni
<juve. sati. 3.5>	Secessus. ego uel Prochytam praepono Suburae;
<juve. sati. 3.6>	Nam quid tam miserum, tam solum uidimus, ut non
<juve. sati. 3.7>	Deterius credas horrere incendia, lapsus
<juve. sati. 3.8>	Tectorum adsiduos ac mille pericula saeuae
<juve. sati. 3.9>	Vrbis et Augusto recitantes mense poetas?
<juve. sati. 3.10>	Sed dum tota domus raeda componitur una,
<juve. sati. 3.11>	Substitit ad ueteres arcus madidamque Capenam.
<juve. sati. 3.12>	Hic, ubi nocturnae Numa constituebat amicae
<juve. sati. 3.13>	(Nunc sacri fontis nemus et delubra locantur
<juve. sati. 3.14>	Iudaeis, quorum cophinus fenumque supellex;
<juve. sati. 3.15>	Omnis enim populo mercedem pendere iussa est
<juve. sati. 3.16>	Arbor et eiectis mendicat silua Camenis),
<juve. sati. 3.17>	In uallem Egeriae descendimus et speluncas
<juve. sati. 3.18>	Dissimiles ueris. quanto praesentius esset
<juve. sati. 3.19>	Numen aquis, uiridi si margine cluderet undas
<juve. sati. 3.20>	Herba nec ingenuum uiolarent marmora tofum.
<juve. sati. 3.21>	Hic tunc Vmbricius "quando artibus" inquit "honestis
<juve. sati. 3.22>	Nullus in urbe locus, nulla emolumenta laborum,
<juve. sati. 3.23>	Res hodie minor est here quam fuit atque eadem cras
<juve. sati. 3.24>	Deteret exiguis aliquid, proponimus illuc
<juve. sati. 3.25>	Ire, fatigatas ubi Daedalus exuit alas,
<juve. sati. 3.26>	Dum noua canities, dum prima et recta senectus,
<juve. sati. 3.27>	Dum superest Lachesi quod torqueat et pedibus me
<juve. sati. 3.28>	Porto meis nullo dextram subeunte bacillo.
<juve. sati. 3.29>	Cedamus patria. uiuant Artorius istic
<juve. sati. 3.30>	Et Catulus, maneant qui nigrum in candida uertunt,
<juve. sati. 3.31>	Quis facile est aedem conducere, flumina, portus,
<juve. sati. 3.32>	Siccandam eluuiem, portandum ad busta cadauer,
<juve. sati. 3.33>	Et praebere caput domina uenale sub hasta.
<juve. sati. 3.34>	Quondam hi cornicines et municipalis harenae
<juve. sati. 3.35>	Perpetui comites notaeque per oppida buccae
<juve. sati. 3.36>	Munera nunc edunt et, uerso pollice uulgus
<juve. sati. 3.37>	Cum iubet, occidunt populariter; inde reuersi
<juve. sati. 3.38>	Conducunt foricas, et cur non omnia? cum sint
<juve. sati. 3.39>	Quales ex humili magna ad fastigia rerum
<juve. sati. 3.40>	Extollit quotiens uoluit Fortuna iocari.
<juve. sati. 3.41>	Quid Romae faciam? mentiri nescio; librum,
<juve. sati. 3.42>	Si malus est, nequeo laudare et poscere; motus
<juve. sati. 3.43>	Astrorum ignoro; funus promittere patris
<juve. sati. 3.44>	Nec uolo nec possum; ranarum uiscera numquam
<juve. sati. 3.45>	Inspexi; ferre ad nuptam quae mittit adulter,
<juve. sati. 3.46>	Quae mandat, norunt alii; me nemo ministro
<juve. sati. 3.47>	Fur erit, atque ideo nulli comes exeo tamquam
<juve. sati. 3.48>	Mancus et extinctae corpus non utile dextrae.
<juve. sati. 3.49>	Quis nunc diligitur nisi conscius et cui feruens
<juve. sati. 3.50>	Aestuat occultis animus semperque tacendis?
<juve. sati. 3.51>	Nil tibi se debere putat, nil conferet umquam,
<juve. sati. 3.52>	Participem qui te secreti fecit honesti.
<juve. sati. 3.53>	Carus erit Verri qui Verrem tempore quo uult
<juve. sati. 3.54>	Accusare potest. tanti tibi non sit opaci
<juve. sati. 3.55>	Omnis harena Tagi quodque in mare uoluitur aurum,
<juve. sati. 3.56>	Vt somno careas ponendaque praemia sumas
<juve. sati. 3.57>	Tristis et a magno semper timearis amico.
<juve. sati. 3.58>	Quae nunc diuitibus gens acceptissima nostris
<juve. sati. 3.59>	Et quos praecipue fugiam, properabo fateri,
<juve. sati. 3.60>	Nec pudor obstabit. non possum ferre, Quirites,
<juve. sati. 3.61>	Graecam urbem. quamuis quota portio faecis Achaei?
<juve. sati. 3.62>	Iam pridem Syrus in Tiberim defluxit Orontes
<juve. sati. 3.63>	Et linguam et mores et cum tibicine chordas
<juve. sati. 3.64>	Obliquas nec non gentilia tympana secum
<juve. sati. 3.65>	Vexit et ad circum iussas prostare puellas.
<juve. sati. 3.66>	Ite, quibus grata est picta lupa barbara mitra.
<juve. sati. 3.67>	Rusticus ille tuus sumit trechedipna, Quirine,
<juve. sati. 3.68>	Et ceromatico fert niceteria collo.
<juve. sati. 3.69>	Hic alta Sicyone, ast hic Amydone relicta,
<juve. sati. 3.70>	Hic Andro, ille Samo, hic Trallibus aut Alabandis,
<juve. sati. 3.71>	Esquilias dictumque petunt a uimine collem,
<juve. sati. 3.72>	Viscera magnarum domuum dominique futuri.
<juve. sati. 3.73>	Ingenium uelox, audacia perdita, sermo
<juve. sati. 3.74>	Promptus et Isaco torrentior. ede quid illum
<juve. sati. 3.75>	Esse putes. quemuis hominem secum attulit ad nos:
<juve. sati. 3.76>	Grammaticus, rhetor, geometres, pictor, aliptes,
<juve. sati. 3.77>	Augur, schoenobates, medicus, magus, omnia nouit
<juve. sati. 3.78>	Graeculus esuriens: in caelum iusseris ibit.
<juve. sati. 3.79>	In summa non Maurus erat neque Sarmata nec Thrax
<juve. sati. 3.80>	Qui sumpsit pinnas, mediis sed natus Athenis.
<juve. sati. 3.81>	Horum ego non fugiam conchylia? me prior ille
<juve. sati. 3.82>	Signabit fultusque toro meliore recumbet,
<juve. sati. 3.83>	Aduectus Romam quo pruna et cottana uento?
<juve. sati. 3.84>	Vsque adeo nihil est quod nostra infantia caelum
<juve. sati. 3.85>	Hausit Auentini baca nutrita Sabina?
<juve. sati. 3.86>	Quid quod adulandi gens prudentissima laudat
<juve. sati. 3.87>	Sermonem indocti, faciem deformis amici,
<juve. sati. 3.88>	Et longum inualidi collum ceruicibus aequat
<juve. sati. 3.89>	Herculis Antaeum procul a tellure tenentis,
<juve. sati. 3.90>	Miratur uocem angustam, qua deterius nec
<juve. sati. 3.91>	Ille sonat quo mordetur gallina marito?
<juve. sati. 3.92>	Haec eadem licet et nobis laudare, sed illis
<juve. sati. 3.93>	Creditur. an melior cum Thaida sustinet aut cum
<juve. sati. 3.94>	Vxorem comoedus agit uel Dorida nullo
<juve. sati. 3.95>	Cultam palliolo? mulier nempe ipsa uidetur,
<juve. sati. 3.96>	Non persona, loqui: uacua et plana omnia dicas
<juve. sati. 3.97>	Infra uentriculum et tenui distantia rima.
<juve. sati. 3.98>	Nec tamen Antiochus nec erit mirabilis illic
<juve. sati. 3.99>	Aut Stratocles aut cum molli Demetrius Haemo:
<juve. sati. 3.100>	Natio comoeda est. rides, maiore cachinno
<juve. sati. 3.101>	Concutitur; flet, si lacrimas conspexit amici,
<juve. sati. 3.102>	Nec dolet; igniculum brumae si tempore poscas,
<juve. sati. 3.103>	Accipit endromidem; si dixeris "aestuo," sudat.
<juve. sati. 3.104>	Non sumus ergo pares: melior, qui semper et omni
<juve. sati. 3.105>	Nocte dieque potest aliena sumere uultum
<juve. sati. 3.106>	A facie, iactare manus laudare paratus,
<juve. sati. 3.107>	Si bene ructauit, si rectum minxit amicus,
<juve. sati. 3.108>	Si trulla inuerso crepitum dedit aurea fundo.
<juve. sati. 3.109>	Praeterea sanctum nihil *aut* ab inguine tutum,
<juve. sati. 3.110>	Non matrona laris, non filia uirgo, nec ipse
<juve. sati. 3.111>	Sponsus leuis adhuc, non filius ante pudicus.
<juve. sati. 3.112>	Horum si nihil est, auiam resupinat amici.
<juve. sati. 3.113>	[Scire uolunt secreta domus atque inde timeri.]
<juve. sati. 3.114>	Et quoniam coepit Graecorum mentio, transi
<juve. sati. 3.115>	Gymnasia atque audi facinus maioris abollae.
<juve. sati. 3.116>	Stoicus occidit Baream delator amicum
<juve. sati. 3.117>	Discipulumque senex ripa nutritus in illa
<juve. sati. 3.118>	Ad quam Gorgonei delapsa est pinna caballi.
<juve. sati. 3.119>	Non est Romano cuiquam locus hic, ubi regnat
<juve. sati. 3.120>	Protogenes aliquis uel Diphilus aut Hermarchus,
<juve. sati. 3.121>	Qui gentis uitio numquam partitur amicum,
<juve. sati. 3.122>	Solus habet. nam cum facilem stillauit in aurem
<juve. sati. 3.123>	Exiguum de naturae patriaeque ueneno,
<juve. sati. 3.124>	Limine summoueor, perierunt tempora longi
<juve. sati. 3.125>	Seruitii; nusquam minor est iactura clientis.
<juve. sati. 3.126>	Quod porro officium, ne nobis blandiar, aut quod
<juve. sati. 3.127>	Pauperis hic meritum, si curet nocte togatus
<juve. sati. 3.128>	Currere, cum praetor lictorem impellat et ire
<juve. sati. 3.129>	Praecipitem iubeat dudum uigilantibus orbis,
<juve. sati. 3.130>	Ne prior Albinam et Modiam collega salutet?
<juve. sati. 3.131>	Diuitis hic seruo cludit latus ingenuorum
<juve. sati. 3.132>	Filius; alter enim quantum in legione tribuni
<juve. sati. 3.133>	Accipiunt donat Caluinae uel Catienae,
<juve. sati. 3.134>	Vt semel aut iterum super illam palpitet; at tu,
<juve. sati. 3.135>	Cum tibi uestiti facies scorti placet, haeres
<juve. sati. 3.136>	Et dubitas alta Chionen deducere sella
<juve. sati. 3.137>	Da testem Romae tam sanctum quam fuit hospes
<juve. sati. 3.138>	Numinis Idaei, procedat uel Numa uel qui
<juve. sati. 3.139>	Seruauit trepidam flagranti ex aede Mineruam:
<juve. sati. 3.140>	Protinus ad censum, de moribus ultima fiet
<juve. sati. 3.141>	Quaestio. "quot pascit seruos? quot possidet agri
<juve. sati. 3.142>	Iugera? quam multa magnaque paropside cenat?"
<juve. sati. 3.143>	Quantum quisque sua nummorum seruat in arca,
<juve. sati. 3.144>	Tantum habet et fidei. iures licet et Samothracum
<juve. sati. 3.145>	Et nostrorum aras, contemnere fulmina pauper
<juve. sati. 3.146>	Creditur atque deos dis ignoscentibus ipsis.
<juve. sati. 3.147>	Quid quod materiam praebet causasque iocorum
<juve. sati. 3.148>	Omnibus hic idem, si foeda et scissa lacerna,
<juve. sati. 3.149>	Si toga sordidula est et rupta calceus alter
<juve. sati. 3.150>	Pelle patet, uel si consuto uulnere crassum
<juve. sati. 3.151>	Atque recens linum ostendit non una cicatrix?
<juve. sati. 3.152>	Nil habet infelix paupertas durius in se
<juve. sati. 3.153>	Quam quod ridiculos homines facit. "exeat", inquit
<juve. sati. 3.154>	"Si pudor est, et de puluino surgat equestri,
<juve. sati. 3.155>	Cuius res legi non sufficit, et sedeant hic
<juve. sati. 3.156>	Lenonum pueri quocumque ex fornice nati,
<juve. sati. 3.157>	Hic plaudat nitidus praeconis filius inter
<juve. sati. 3.158>	Pinnirapi cultos iuuenes iuuenesque lanistae."
<juve. sati. 3.159>	Sic libitum uano, qui nos distinxit, Othoni.
<juve. sati. 3.160>	Quis gener hic placuit censu minor atque puellae
<juve. sati. 3.161>	Sarcinulis impar? quis pauper scribitur heres?
<juve. sati. 3.162>	Quando in consilio est aedilibus? agmine facto
<juve. sati. 3.163>	Debuerant olim tenues migrasse Quirites.
<juve. sati. 3.164>	Haut facile emergunt quorum uirtutibus obstat
<juve. sati. 3.165>	Res angusta domi, sed Romae durior illis
<juve. sati. 3.166>	Conatus: magno hospitium miserabile, magno
<juve. sati. 3.167>	Seruorum uentres, et frugi cenula magno.
<juve. sati. 3.168>	Fictilibus cenare pudet, quod turpe negabis
<juve. sati. 3.169>	Translatus subito ad Marsos mensamque Sabellam
<juve. sati. 3.170>	Contentusque illic Veneto duroque cucullo.
<juve. sati. 3.171>	Pars magna Italiae est, si uerum admittimus, in qua
<juve. sati. 3.172>	Nemo togam sumit nisi mortuus. ipsa dierum
<juve. sati. 3.173>	Festorum herboso colitur si quando theatro
<juve. sati. 3.174>	Maiestas tandemque redit ad pulpita notum
<juve. sati. 3.175>	Exodium, cum personae pallentis hiatum
<juve. sati. 3.176>	In gremio matris formidat rusticus infans,
<juve. sati. 3.177>	Aequales habitus illic similesque uidebis
<juve. sati. 3.178>	Orchestram et populum; clari uelamen honoris
<juve. sati. 3.179>	Sufficiunt tunicae summis aedilibus albae.
<juve. sati. 3.180>	Hic ultra uires habitus nitor, hic aliquid plus
<juve. sati. 3.181>	Quam satis est interdum aliena sumitur arca.
<juve. sati. 3.182>	Commune id uitium est: hic uiuimus ambitiosa
<juve. sati. 3.183>	Paupertate omnes. quid te moror? omnia Romae
<juve. sati. 3.184>	Cum pretio. quid das, ut Cossum aliquando salutes,
<juve. sati. 3.185>	Vt te respiciat clauso Veiiento labello?
<juve. sati. 3.186>	Ille metit barbam, crinem hic deponit amati;
<juve. sati. 3.187>	Plena domus libis uenalibus: accipe et istud
<juve. sati. 3.188>	Fermentum tibi habe. praestare tributa clientes
<juve. sati. 3.189>	Cogimur et cultis augere peculia seruis.
<juve. sati. 3.190>	Quis timet aut timuit gelida Praeneste ruinam
<juve. sati. 3.191>	Aut positis nemorosa inter iuga Volsiniis aut
<juve. sati. 3.192>	Simplicibus Gabiis aut proni Tiburis arce?
<juve. sati. 3.193>	Nos urbem colimus tenui tibicine fultam
<juve. sati. 3.194>	Magna parte sui; nam sic labentibus obstat
<juve. sati. 3.195>	Vilicus et, ueteris rimae cum texit hiatum,
<juve. sati. 3.196>	Securos pendente iubet dormire ruina.
<juve. sati. 3.197>	Viuendum est illic, ubi nulla incendia, nulli
<juve. sati. 3.198>	Nocte metus. iam poscit aquam, iam friuola transfert
<juve. sati. 3.199>	Vcalegon, tabulata tibi iam tertia fumant:
<juve. sati. 3.200>	Tu nescis; nam si gradibus trepidatur ab imis,
<juve. sati. 3.201>	Vltimus ardebit quem tegula sola tuetur
<juve. sati. 3.202>	A pluuia, molles ubi reddunt oua columbae.
<juve. sati. 3.203>	Lectus erat Cordo Procula minor, urceoli sex
<juve. sati. 3.204>	Ornamentum abaci, nec non et paruulus infra
<juve. sati. 3.205>	Cantharus et recubans sub eodem marmore Chiron,
<juve. sati. 3.206>	Iamque uetus Graecos seruabat cista libellos
<juve. sati. 3.207>	Et diuina opici rodebant carmina mures.
<juve. sati. 3.208>	Nil habuit Cordus, quis enim negat? et tamen illud
<juve. sati. 3.209>	Perdidit infelix totum nihil. ultimus autem
<juve. sati. 3.210>	Aerumnae cumulus, quod nudum et frusta rogantem
<juve. sati. 3.211>	Nemo cibo, nemo hospitio tectoque iuuabit.
<juve. sati. 3.212>	Si magna Asturici cecidit domus, horrida mater,
<juve. sati. 3.213>	Pullati proceres, differt uadimonia praetor.
<juve. sati. 3.214>	Tum gemimus casus urbis, tunc odimus ignem.
<juve. sati. 3.215>	Ardet adhuc, et iam accurrit qui marmora donet,
<juve. sati. 3.216>	Conferat impensas; hic nuda et candida signa,
<juve. sati. 3.217>	Hic aliquid praeclarum Euphranoris et Polycliti,
<juve. sati. 3.218>	Haec Asianorum uetera ornamenta deorum,
<juve. sati. 3.219>	Hic libros dabit et forulos mediamque Mineruam,
<juve. sati. 3.220>	Hic modium argenti. meliora ac plura reponit
<juve. sati. 3.221>	Persicus orborum lautissimus et merito iam
<juve. sati. 3.222>	Suspectus tamquam ipse suas incenderit aedes.
<juve. sati. 3.223>	Si potes auelli circensibus, optima Sorae
<juve. sati. 3.224>	Aut Fabrateriae domus aut Frusinone paratur
<juve. sati. 3.225>	Quanti nunc tenebras unum conducis in annum.
<juve. sati. 3.226>	Hortulus hic puteusque breuis nec reste mouendus
<juve. sati. 3.227>	In tenuis plantas facili diffunditur haustu.
<juve. sati. 3.228>	Viue bidentis amans et culti uilicus horti
<juve. sati. 3.229>	Vnde epulum possis centum dare Pythagoreis.
<juve. sati. 3.230>	Est aliquid, quocumque loco, quocumque recessu,
<juve. sati. 3.231>	Vnius sese dominum fecisse lacertae.
<juve. sati. 3.232>	Plurimus hic aeger moritur uigilando (sed ipsum
<juve. sati. 3.233>	Languorem peperit cibus imperfectus et haerens
<juve. sati. 3.234>	Ardenti stomacho); nam quae meritoria somnum
<juve. sati. 3.235>	Admittunt? magnis opibus dormitur in urbe.
<juve. sati. 3.236>	Inde caput morbi. raedarum transitus arto
<juve. sati. 3.237>	Vicorum in flexu et stantis conuicia mandrae
<juve. sati. 3.238>	Eripient somnum Druso uitulisque marinis.
<juve. sati. 3.239>	Si uocat officium, turba cedente uehetur
<juve. sati. 3.240>	Diues et ingenti curret super ora Liburna
<juve. sati. 3.241>	Atque obiter leget aut scribet uel dormiet intus;
<juve. sati. 3.242>	Namque facit somnum clausa lectica fenestra.
<juve. sati. 3.243>	Ante tamen ueniet: nobis properantibus obstat
<juve. sati. 3.244>	Vnda prior, magno populus premit agmine lumbos
<juve. sati. 3.245>	Qui sequitur; ferit hic cubito, ferit assere duro
<juve. sati. 3.246>	Alter, at hic tignum capiti incutit, ille metretam.
<juve. sati. 3.247>	Pinguia crura luto, planta mox undique magna
<juve. sati. 3.248>	Calcor, et in digito clauus mihi militis haeret.
<juve. sati. 3.249>	Nonne uides quanto celebretur sportula fumo?
<juve. sati. 3.250>	Centum conuiuae, sequitur sua quemque culina.
<juve. sati. 3.251>	Corbulo uix ferret tot uasa ingentia, tot res
<juve. sati. 3.252>	Impositas capiti, quas recto uertice portat
<juve. sati. 3.253>	Seruulus infelix et cursu uentilat ignem.
<juve. sati. 3.254>	Scinduntur tunicae sartae modo, longa coruscat
<juve. sati. 3.255>	Serraco ueniente abies, atque altera pinum
<juve. sati. 3.256>	Plaustra uehunt; nutant alte populoque minantur.
<juve. sati. 3.257>	Nam si procubuit qui saxa Ligustica portat
<juve. sati. 3.258>	Axis et euersum fudit super agmina montem,
<juve. sati. 3.259>	Quid superest de corporibus? quis membra, quis ossa
<juve. sati. 3.260>	Inuenit? obtritum uulgi perit omne cadauer
<juve. sati. 3.261>	More animae. domus interea secura patellas
<juve. sati. 3.262>	Iam lauat et bucca foculum excitat et sonat unctis
<juve. sati. 3.263>	Striglibus et pleno componit lintea guto.
<juve. sati. 3.264>	Haec inter pueros uarie properantur, at ille
<juve. sati. 3.265>	Iam sedet in ripa taetrumque nouicius horret
<juve. sati. 3.266>	Porthmea nec sperat caenosi gurgitis alnum
<juve. sati. 3.267>	Infelix nec habet quem porrigat ore trientem.
<juve. sati. 3.268>	Respice nunc alia ac diuersa pericula noctis:
<juve. sati. 3.269>	Quod spatium tectis sublimibus unde cerebrum
<juve. sati. 3.270>	Testa ferit, quotiens rimosa et curta fenestris
<juve. sati. 3.271>	Vasa cadant, quanto percussum pondere signent
<juve. sati. 3.272>	Et laedant silicem. possis ignauus haberi
<juve. sati. 3.273>	Et subiti casus improuidus, ad cenam si
<juve. sati. 3.274>	Intestatus eas: adeo tot fata, quot illa
<juve. sati. 3.275>	Nocte patent uigiles te praetereunte fenestrae.
<juve. sati. 3.276>	Ergo optes uotumque feras miserabile tecum,
<juve. sati. 3.277>	Vt sint contentae patulas defundere pelues.
<juve. sati. 3.278>	Ebrius ac petulans, qui nullum forte cecidit,
<juve. sati. 3.279>	Dat poenas, noctem patitur lugentis amicum
<juve. sati. 3.280>	Pelidae, cubat in faciem, mox deinde supinus:
<juve. sati. 3.281>	[Ergo non aliter poterit dormire; quibusdam]
<juve. sati. 3.282>	Somnum rixa facit. sed quamuis improbus annis
<juve. sati. 3.283>	Atque mero feruens cauet hunc quem coccina laena
<juve. sati. 3.284>	Vitari iubet et comitum longissimus ordo,
<juve. sati. 3.285>	Multum praeterea flammarum et aenea lampas.
<juve. sati. 3.286>	Me, quem luna solet deducere uel breue lumen
<juve. sati. 3.287>	Candelae, cuius dispenso et tempero filum,
<juve. sati. 3.288>	Contemnit. miserae cognosce prohoemia rixae,
<juve. sati. 3.289>	Si rixa est, ubi tu pulsas, ego uapulo tantum.
<juve. sati. 3.290>	Stat contra starique iubet. parere necesse est;
<juve. sati. 3.291>	Nam quid agas, cum te furiosus cogat et idem
<juve. sati. 3.292>	Fortior? "unde uenis" exclamat, "cuius aceto,
<juve. sati. 3.293>	Cuius conche tumes? quis tecum sectile porrum
<juve. sati. 3.294>	Sutor et elixi ueruecis labra comedit?
<juve. sati. 3.295>	Nil mihi respondes? aut dic aut accipe calcem.
<juve. sati. 3.296>	Ede ubi consistas: in qua te quaero proseucha?"
<juve. sati. 3.297>	Dicere si temptes aliquid tacitusue recedas,
<juve. sati. 3.298>	Tantumdem est: feriunt pariter, uadimonia deinde
<juve. sati. 3.299>	Irati faciunt. libertas pauperis haec est:
<juve. sati. 3.300>	Pulsatus rogat et pugnis concisus adorat
<juve. sati. 3.301>	Vt liceat paucis cum dentibus inde reuerti.
<juve. sati. 3.302>	Nec tamen haec tantum metuas; nam qui spoliet te
<juve. sati. 3.303>	Non derit clausis domibus postquam omnis ubique
<juve. sati. 3.304>	Fixa catenatae siluit compago tabernae.
<juve. sati. 3.305>	Interdum et ferro subitus grassator agit rem:
<juve. sati. 3.306>	Armato quotiens tutae custode tenentur
<juve. sati. 3.307>	Et Pomptina palus et Gallinaria pinus,
<juve. sati. 3.308>	Sic inde huc omnes tamquam ad uiuaria currunt.
<juve. sati. 3.309>	Qua fornace graues, qua non incude catenae?
<juve. sati. 3.310>	Maximus in uinclis ferri modus. ut timeas ne
<juve. sati. 3.311>	Vomer deficiat, ne marra et sarcula desint.
<juve. sati. 3.312>	Felices proauorum atauos, felicia dicas
<juve. sati. 3.313>	Saecula quae quondam sub regibus atque tribunis
<juve. sati. 3.314>	Viderunt uno contentam carcere Romam.
<juve. sati. 3.315>	His alias poteram et pluris subnectere causas,
<juve. sati. 3.316>	Sed iumenta uocant et sol inclinat. eundum est;
<juve. sati. 3.317>	Nam mihi commota iamdudum mulio uirga
<juve. sati. 3.318>	Adnuit. ergo uale nostri memor, et quotiens te
<juve. sati. 3.319>	Roma tuo refici properantem reddet Aquino,
<juve. sati. 3.320>	Me quoque ad Heluinam Cererem uestramque Dianam
<juve. sati. 3.321>	Conuerte a Cumis. saturarum ego, ni pudet illas,
<juve. sati. 3.322>	Auditor gelidos ueniam caligatus in agros."
<juve. sati. 4.1>	Ecce iterum Crispinus, et est mihi saepe uocandus
<juve. sati. 4.2>	Ad partes, monstrum nulla uirtute redemptum
<juve. sati. 4.3>	A uitiis, aegrae solaque libidine fortes
<juve. sati. 4.4>	Deliciae, uiduas tantum aspernatus adulter.
<juve. sati. 4.5>	Quid refert igitur, quantis iumenta fatiget
<juve. sati. 4.6>	Porticibus, quanta nemorum uectetur in umbra,
<juve. sati. 4.7>	Iugera quot uicina foro, quas emerit aedes
<juve. sati. 4.8>	[Nemo malus felix, minime corruptor et idem]
<juve. sati. 4.9>	Incestus, cum quo nuper uittata iacebat
<juve. sati. 4.10>	Sanguine adhuc uiuo terram subitura sacerdos?
<juve. sati. 4.11>	Sed nunc de factis leuioribus. et tamen alter
<juve. sati. 4.12>	Si fecisset idem caderet sub iudice morum;
<juve. sati. 4.13>	Nam, quod turpe bonis Titio Seiioque, decebat
<juve. sati. 4.14>	Crispinum. quid agas, cum dira et foedior omni
<juve. sati. 4.15>	Crimine persona est? mullum sex milibus emit,
<juve. sati. 4.16>	Aequantem sane paribus sestertia libris,
<juve. sati. 4.17>	Vt perhibent qui de magnis maiora loquuntur.
<juve. sati. 4.18>	Consilium laudo artificis, si munere tanto
<juve. sati. 4.19>	Praecipuam in tabulis ceram senis abstulit orbi;
<juve. sati. 4.20>	Est ratio ulterior, magnae si misit amicae,
<juve. sati. 4.21>	Quae uehitur cluso latis specularibus antro.
<juve. sati. 4.22>	Nil tale expectes: emit sibi. multa uidemus
<juve. sati. 4.23>	Quae miser et frugi non fecit Apicius. hoc tu
<juve. sati. 4.24>	Succinctus patria quondam, Crispine, papyro?
<juve. sati. 4.25>	Hoc pretio squamae? potuit fortasse minoris
<juve. sati. 4.26>	Piscator quam piscis emi; prouincia tanti
<juve. sati. 4.27>	Vendit agros, sed maiores Apulia uendit.
<juve. sati. 4.28>	Qualis tunc epulas ipsum gluttisse putamus
<juve. sati. 4.29>	Induperatorem, cum tot sestertia, partem
<juve. sati. 4.30>	Exiguam et modicae sumptam de margine cenae,
<juve. sati. 4.31>	Purpureus magni ructarit scurra Palati,
<juve. sati. 4.32>	Iam princeps equitum, magna qui uoce solebat
<juve. sati. 4.33>	Vendere municipes fracta de merce siluros?
<juve. sati. 4.34>	Incipe, Calliope. licet et considere: non est
<juve. sati. 4.35>	Cantandum, res uera agitur. narrate, puellae
<juve. sati. 4.36>	Pierides, prosit mihi uos dixisse puellas.
<juve. sati. 4.37>	Cum iam semianimum laceraret Flauius orbem
<juve. sati. 4.38>	Vltimus et caluo seruiret Roma Neroni,
<juve. sati. 4.39>	Incidit Hadriaci spatium admirabile rhombi
<juve. sati. 4.40>	Ante domum Veneris, quam Dorica sustinet Ancon,
<juve. sati. 4.41>	Impleuitque sinus; neque enim minor haeserat illis
<juve. sati. 4.42>	Quos operit glacies Maeotica ruptaque tandem
<juve. sati. 4.43>	Solibus effundit torrentis ad ostia Ponti
<juve. sati. 4.44>	Desidia tardos et longo frigore pingues.
<juve. sati. 4.45>	Destinat hoc monstrum cumbae linique magister
<juve. sati. 4.46>	Pontifici summo. quis enim proponere talem
<juve. sati. 4.47>	Aut emere auderet, cum plena et litora multo
<juve. sati. 4.48>	Delatore forent? dispersi protinus algae
<juve. sati. 4.49>	Inquisitores agerent cum remige nudo,
<juve. sati. 4.50>	Non dubitaturi fugitiuum dicere piscem
<juve. sati. 4.51>	Depastumque diu uiuaria Caesaris, inde
<juve. sati. 4.52>	Elapsum ueterem ad dominum debere reuerti.
<juve. sati. 4.53>	Si quid Palfurio, si credimus Armillato,
<juve. sati. 4.54>	Quidquid conspicuum pulchrumque est aequore toto
<juve. sati. 4.55>	Res fisci est, ubicumque natat. donabitur ergo,
<juve. sati. 4.56>	Ne pereat. iam letifero cedente pruinis
<juve. sati. 4.57>	Autumno, iam quartanam sperantibus aegris,
<juve. sati. 4.58>	Stridebat deformis hiems praedamque recentem
<juve. sati. 4.59>	Seruabat; tamen hic properat, uelut urgueat auster.
<juve. sati. 4.60>	Vtque lacus suberant, ubi quamquam diruta seruat
<juve. sati. 4.61>	Ignem Troianum et Vestam colit Alba minorem,
<juve. sati. 4.62>	Obstitit intranti miratrix turba parumper.
<juve. sati. 4.63>	Vt cessit, facili patuerunt cardine ualuae;
<juve. sati. 4.64>	Exclusi spectant admissa obsonia patres.
<juve. sati. 4.65>	Itur ad Atriden. tum Picens "accipe" dixit
<juve. sati. 4.66>	"Priuatis maiora focis. genialis agatur
<juve. sati. 4.67>	Iste dies. propera stomachum laxare sagina
<juve. sati. 4.68>	Et tua seruatum consume in saecula rhombum.
<juve. sati. 4.69>	Ipse capi uoluit quid apertius? et tamen illi
<juve. sati. 4.70>	Surgebant cristae. nihil est quod credere de se
<juve. sati. 4.71>	Non possit cum laudatur dis aequa potestas.
<juve. sati. 4.72>	Sed derat pisci patinae mensura. uocantur
<juve. sati. 4.73>	Ergo in consilium proceres, quos oderat ille,
<juve. sati. 4.74>	In quorum facie miserae magnaeque sedebat
<juve. sati. 4.75>	Pallor amicitiae. primus clamante Liburno
<juve. sati. 4.76>	"Currite, iam sedit" rapta properabat abolla
<juve. sati. 4.77>	Pegasus, attonitae positus modo uilicus urbi.
<juve. sati. 4.78>	Anne aliud tum praefecti? quorum optimus atque
<juve. sati. 4.79>	Interpres legum sanctissimus omnia, quamquam
<juve. sati. 4.80>	Temporibus diris, tractanda putabat inermi
<juve. sati. 4.81>	Iustitia. uenit et Crispi iucunda senectus,
<juve. sati. 4.82>	Cuius erant mores qualis facundia, mite
<juve. sati. 4.83>	Ingenium. maria ac terras populosque regenti
<juve. sati. 4.84>	Quis comes utilior, si clade et peste sub illa
<juve. sati. 4.85>	Saeuitiam damnare et honestum adferre liceret
<juve. sati. 4.86>	Consilium? sed quid uiolentius aure tyranni,
<juve. sati. 4.87>	Cum quo de pluuiis aut aestibus aut nimboso
<juve. sati. 4.88>	Vere locuturi fatum pendebat amici?
<juve. sati. 4.89>	Ille igitur numquam derexit bracchia contra
<juve. sati. 4.90>	Torrentem, nec ciuis erat qui libera posset
<juve. sati. 4.91>	Verba animi proferre et uitam impendere uero.
<juve. sati. 4.92>	Sic multas hiemes atque octogensima uidit
<juve. sati. 4.93>	Solstitia, his armis illa quoque tutus in aula.
<juve. sati. 4.94>	Proximus eiusdem properabat Acilius aeui
<juve. sati. 4.95>	Cum iuuene indigno quem mors tam saeua maneret
<juve. sati. 4.96>	Et domini gladiis tam festinata; sed olim
<juve. sati. 4.97>	Prodigio par est in nobilitate senectus,
<juve. sati. 4.98>	Vnde fit ut malim fraterculus esse gigantis.
<juve. sati. 4.99>	Profuit ergo nihil misero quod comminus ursos
<juve. sati. 4.100>	Figebat Numidas Albana nudus harena
<juve. sati. 4.101>	Venator. quis enim iam non intellegat artes
<juve. sati. 4.102>	Patricias? quis priscum illud miratur acumen,
<juve. sati. 4.103>	Brute, tuum? facile est barbato imponere regi.
<juve. sati. 4.104>	Nec melior uultu quamuis ignobilis ibat
<juve. sati. 4.105>	Rubrius, offensae ueteris reus atque tacendae,
<juve. sati. 4.106>	Et tamen improbior saturam scribente cinaedo.
<juve. sati. 4.107>	Montani quoque uenter adest abdomine tardus,
<juve. sati. 4.108>	Et matutino sudans Crispinus amomo
<juve. sati. 4.109>	Quantum uix redolent duo funera, saeuior illo
<juve. sati. 4.110>	Pompeius tenui iugulos aperire susurro,
<juve. sati. 4.111>	Et qui uulturibus seruabat uiscera Dacis
<juve. sati. 4.112>	Fuscus marmorea meditatus proelia uilla,
<juve. sati. 4.113>	Et cum mortifero prudens Veiiento Catullo,
<juve. sati. 4.114>	Qui numquam uisae flagrabat amore puellae,
<juve. sati. 4.115>	Grande et conspicuum nostro quoque tempore monstrum,
<juve. sati. 4.116>	Caecus adulator dirusque *a ponte* satelles,
<juve. sati. 4.117>	Dignus Aricinos qui mendicaret ad axes
<juve. sati. 4.118>	Blandaque deuexae iactaret basia raedae.
<juve. sati. 4.119>	Nemo magis rhombum stupuit; nam plurima dixit
<juve. sati. 4.120>	In laeuum conuersus, at illi dextra iacebat
<juve. sati. 4.121>	Belua. sic pugnas Cilicis laudabat et ictus
<juve. sati. 4.122>	Et pegma et pueros inde ad uelaria raptos.
<juve. sati. 4.123>	Non cedit Veiiento, sed ut fanaticus oestro
<juve. sati. 4.124>	Percussus, Bellona, tuo diuinat et "ingens
<juve. sati. 4.125>	Omen habes" inquit "magni clarique triumphi.
<juve. sati. 4.126>	Regem aliquem capies, aut de temone Britanno
<juve. sati. 4.127>	Excidet Aruiragus. peregrina est belua: cernis
<juve. sati. 4.128>	Erectas in terga sudes?" hoc defuit unum
<juve. sati. 4.129>	Fabricio, patriam ut rhombi memoraret et annos.
<juve. sati. 4.130>	"Quidnam igitur censes? conciditur?" "absit ab illo
<juve. sati. 4.131>	Dedecus hoc" Montanus ait, "testa alta paretur
<juve. sati. 4.132>	Quae tenui muro spatiosum colligat orbem.
<juve. sati. 4.133>	Debetur magnus patinae subitusque Prometheus.
<juve. sati. 4.134>	Argillam atque rotam citius properate, sed ex hoc
<juve. sati. 4.135>	Tempore iam, Caesar, figuli tua castra sequantur."
<juve. sati. 4.136>	Vicit digna uiro sententia. nouerat ille
<juve. sati. 4.137>	Luxuriam imperii ueterem noctesque Neronis
<juve. sati. 4.138>	Iam medias aliamque famem, cum pulmo Falerno
<juve. sati. 4.139>	Arderet. nulli maior fuit usus edendi
<juve. sati. 4.140>	Tempestate mea: Circeis nata forent an
<juve. sati. 4.141>	Lucrinum ad saxum Rutupinoue edita fundo
<juve. sati. 4.142>	Ostrea callebat primo deprendere morsu,
<juve. sati. 4.143>	Et semel aspecti litus dicebat echini.
<juve. sati. 4.144>	Surgitur et misso proceres exire iubentur
<juve. sati. 4.145>	Consilio, quos Albanam dux magnus in arcem
<juve. sati. 4.146>	Traxerat attonitos et festinare coactos,
<juve. sati. 4.147>	Tamquam de Chattis aliquid toruisque Sygambris
<juve. sati. 4.148>	Dicturus, tamquam ex diuersis partibus orbis
<juve. sati. 4.149>	Anxia praecipiti uenisset epistula pinna.
<juve. sati. 4.150>	Atque utinam his potius nugis tota illa dedisset
<juve. sati. 4.151>	Tempora saeuitiae, claras quibus abstulit urbi
<juve. sati. 4.152>	Illustresque animas impune et uindice nullo.
<juve. sati. 4.153>	Sed periit postquam cerdonibus esse timendus
<juve. sati. 4.154>	Coeperat: hoc nocuit Lamiarum caede madenti.
<juve. sati. 5.1>	Si te propositi nondum pudet atque eadem est mens,
<juve. sati. 5.2>	Vt bona summa putes aliena uiuere quadra,
<juve. sati. 5.3>	Si potes illa pati quae nec Sarmentus iniquas
<juve. sati. 5.4>	Caesaris ad mensas nec uilis Gabba tulisset,
<juve. sati. 5.5>	Quamuis iurato metuam tibi credere testi.
<juve. sati. 5.6>	Ventre nihil noui frugalius; hoc tamen ipsum
<juve. sati. 5.7>	Defecisse puta, quod inani sufficit aluo:
<juve. sati. 5.8>	Nulla crepido uacat? nusquam pons et tegetis pars
<juve. sati. 5.9>	Dimidia breuior? tantine iniuria cenae,
<juve. sati. 5.10>	Tam ieiuna fames, cum possit honestius illic
<juve. sati. 5.11>	Et tremere et sordes farris mordere canini?
<juve. sati. 5.12>	Primo fige loco, quod tu discumbere iussus
<juve. sati. 5.13>	Mercedem solidam ueterum capis officiorum.
<juve. sati. 5.14>	Fructus amicitiae magnae cibus: imputat hunc rex,
<juve. sati. 5.15>	Et quamuis rarum tamen imputat. ergo duos post
<juve. sati. 5.16>	Si libuit menses neglectum adhibere clientem,
<juve. sati. 5.17>	Tertia ne uacuo cessaret culcita lecto,
<juve. sati. 5.18>	"Vna simus" ait. uotorum summa. quid ultra
<juve. sati. 5.19>	Quaeris? habet Trebius propter quod rumpere somnum
<juve. sati. 5.20>	Debeat et ligulas dimittere, sollicitus ne
<juve. sati. 5.21>	Tota salutatrix iam turba peregerit orbem,
<juve. sati. 5.22>	Sideribus dubiis aut illo tempore quo se
<juve. sati. 5.23>	Frigida circumagunt pigri serraca Bootae.
<juve. sati. 5.24>	Qualis cena tamen! uinum quod sucida nolit
<juve. sati. 5.25>	Lana pati: de conuiua Corybanta uidebis.
<juve. sati. 5.26>	Iurgia proludunt, sed mox et pocula torques
<juve. sati. 5.27>	Saucius et rubra deterges uulnera mappa,
<juve. sati. 5.28>	Inter uos quotiens libertorumque cohortem
<juve. sati. 5.29>	Pugna Saguntina feruet commissa lagona.
<juve. sati. 5.30>	Ipse capillato diffusum consule potat
<juve. sati. 5.31>	Calcatamque tenet bellis socialibus uuam.
<juve. sati. 5.32>	Cardiaco numquam cyathum missurus amico
<juve. sati. 5.33>	Cras bibet Albanis aliquid de montibus aut de
<juve. sati. 5.34>	Setinis, cuius patriam titulumque senectus
<juve. sati. 5.35>	Deleuit multa ueteris fuligine testae,
<juve. sati. 5.36>	Quale coronati Thrasea Heluidiusque bibebant
<juve. sati. 5.37>	Brutorum et Cassi natalibus. ipse capaces
<juve. sati. 5.38>	Heliadum crustas et inaequales berullo
<juve. sati. 5.39>	Virro tenet phialas: tibi non committitur aurum,
<juve. sati. 5.40>	Vel, si quando datur, custos adfixus ibidem,
<juve. sati. 5.41>	Qui numeret gemmas, ungues obseruet acutos.
<juve. sati. 5.42>	Da ueniam: praeclara illi laudatur iaspis.
<juve. sati. 5.43>	Nam Virro, ut multi, gemmas ad pocula transfert
<juve. sati. 5.44>	A digitis, quas in uaginae fronte solebat
<juve. sati. 5.45>	Ponere zelotypo iuuenis praelatus Iarbae.
<juve. sati. 5.46>	Tu Beneuentani sutoris nomen habentem
<juve. sati. 5.47>	Siccabis calicem nasorum quattuor ac iam
<juve. sati. 5.48>	Quassatum et rupto poscentem sulpura uitro.
<juve. sati. 5.49>	Si stomachus domini feruet uinoque ciboque,
<juve. sati. 5.50>	Frigidior Geticis petitur decocta pruinis.
<juve. sati. 5.51>	Non eadem uobis poni modo uina querebar?
<juve. sati. 5.52>	Vos aliam potatis aquam. tibi pocula cursor
<juve. sati. 5.53>	Gaetulus dabit aut nigri manus ossea Mauri
<juve. sati. 5.54>	Et cui per mediam nolis occurrere noctem,
<juve. sati. 5.55>	Cliuosae ueheris dum per monumenta Latinae.
<juve. sati. 5.56>	Flos Asiae ante ipsum, pretio maiore paratus
<juve. sati. 5.57>	Quam fuit et Tulli census pugnacis et Anci
<juve. sati. 5.58>	Et, ne te teneam, Romanorum omnia regum
<juve. sati. 5.59>	Friuola. quod cum ita sit, tu Gaetulum Ganymedem
<juve. sati. 5.60>	Respice, cum sities. nescit tot milibus emptus
<juve. sati. 5.61>	Pauperibus miscere puer, sed forma, sed aetas
<juve. sati. 5.62>	Digna supercilio. quando ad te peruenit ille?
<juve. sati. 5.63>	Quando rogatus adest calidae gelidaeque minister?
<juve. sati. 5.64>	Quippe indignatur ueteri parere clienti
<juve. sati. 5.65>	Quodque aliquid poscas et quod se stante recumbas
<juve. sati. 5.66>	[Maxima quaeque domus seruis est plena superbis.]
<juve. sati. 5.67>	Ecce alius quanto porrexit murmure panem
<juve. sati. 5.68>	Vix fractum, solidae iam mucida frusta farinae,
<juve. sati. 5.69>	Quae genuinum agitent, non admittentia morsum.
<juve. sati. 5.70>	Sed tener et niueus mollique siligine fictus
<juve. sati. 5.71>	Seruatur domino. dextram cohibere memento;
<juve. sati. 5.72>	Salua sit artoptae reuerentia. finge tamen te
<juve. sati. 5.73>	Improbulum, superest illic qui ponere cogat:
<juve. sati. 5.74>	"Vis tu consuetis, audax conuiua, canistris
<juve. sati. 5.75>	Impleri panisque tui nouisse colorem?"
<juve. sati. 5.76>	"Scilicet hoc fuerat, propter quod saepe relicta
<juve. sati. 5.77>	Coniuge per montem aduersum gelidasque cucurri
<juve. sati. 5.78>	Esquilias, fremeret saeua cum grandine uernus
<juve. sati. 5.79>	Iuppiter et multo stillaret paenula nimbo."
<juve. sati. 5.80>	Aspice quam longo distinguat pectore lancem
<juve. sati. 5.81>	Quae fertur domino squilla, et quibus undique saepta
<juve. sati. 5.82>	Asparagis qua despiciat conuiuia cauda,
<juve. sati. 5.83>	Dum uenit excelsi manibus sublata ministri.
<juve. sati. 5.84>	Sed tibi dimidio constrictus cammarus ouo
<juve. sati. 5.85>	Ponitur exigua feralis cena patella.
<juve. sati. 5.86>	Ipse Venafrano piscem perfundit, at hic qui
<juve. sati. 5.87>	Pallidus adfertur misero tibi caulis olebit
<juve. sati. 5.88>	Lanternam; illud enim uestris datur alueolis quod
<juve. sati. 5.89>	Canna Micipsarum prora subuexit acuta,
<juve. sati. 5.90>	Propter quod Romae cum Boccare nemo lauatur,
<juve. sati. 5.91>	Quod tutos etiam facit a serpentibus atris.
<juve. sati. 5.92>	Mullus erit domini, quem misit Corsica uel quem
<juve. sati. 5.93>	Tauromenitanae rupes, quando omne peractum est
<juve. sati. 5.94>	Et iam defecit nostrum mare, dum gula saeuit,
<juve. sati. 5.95>	Retibus adsiduis penitus scrutante macello
<juve. sati. 5.96>	Proxima, nec patimur Tyrrhenum crescere piscem.
<juve. sati. 5.97>	Instruit ergo focum prouincia, sumitur illinc
<juve. sati. 5.98>	Quod captator emat Laenas, Aurelia uendat.
<juve. sati. 5.99>	Virroni muraena datur, quae maxima uenit
<juve. sati. 5.100>	Gurgite de Siculo; nam dum se continet Auster,
<juve. sati. 5.101>	Dum sedet et siccat madidas in carcere pinnas,
<juve. sati. 5.102>	Contemnunt mediam temeraria lina Charybdim:
<juve. sati. 5.103>	Vos anguilla manet longae cognata colubrae
<juve. sati. 5.104>	Aut *glacie aspersus* maculis Tiberinus et ipse
<juve. sati. 5.105>	Vernula riparum, pinguis torrente cloaca
<juve. sati. 5.106>	Et solitus mediae cryptam penetrare Suburae.
<juve. sati. 5.107>	Ipsi pauca uelim, facilem si praebeat aurem.
<juve. sati. 5.108>	Nemo petit, modicis quae mittebantur amicis
<juve. sati. 5.109>	A Seneca, quae Piso bonus, quae Cotta solebat
<juve. sati. 5.110>	Largiri; namque et titulis et fascibus olim
<juve. sati. 5.111>	Maior habebatur donandi gloria. solum
<juve. sati. 5.112>	Poscimus ut cenes ciuiliter. hoc face et esto,
<juve. sati. 5.113>	Esto, ut nunc multi, diues tibi, pauper amicis.
<juve. sati. 5.114>	Anseris ante ipsum magni iecur, anseribus par
<juve. sati. 5.115>	Altilis, et flaui dignus ferro Meleagri
<juve. sati. 5.116>	Spumat aper. post hunc tradentur tubera, si uer
<juve. sati. 5.117>	Tunc erit et facient optata tonitrua cenas
<juve. sati. 5.118>	Maiores. "tibi habe frumentum" Alledius inquit,
<juve. sati. 5.119>	"O Libye, disiunge boues, dum tubera mittas."
<juve. sati. 5.120>	Structorem interea, ne qua indignatio desit,
<juve. sati. 5.121>	Saltantem spectes et chironomunta uolanti
<juve. sati. 5.122>	Cultello, donec peragat dictata magistri
<juve. sati. 5.123>	Omnia; nec minimo sane discrimine refert
<juve. sati. 5.124>	Quo gestu lepores et quo gallina secetur.
<juve. sati. 5.125>	Duceris planta uelut ictus ab Hercule Cacus
<juve. sati. 5.126>	Et ponere foris, si quid temptaueris umquam
<juve. sati. 5.127>	Hiscere tamquam habeas tria nomina. quando propinat
<juve. sati. 5.128>	Virro tibi sumitue tuis contacta labellis
<juve. sati. 5.129>	Pocula? quis uestrum temerarius usque adeo, quis
<juve. sati. 5.130>	Perditus, ut dicat regi "bibe"? plurima sunt quae
<juve. sati. 5.131>	Non audent homines pertusa dicere laena.
<juve. sati. 5.132>	Quadringenta tibi si quis deus aut similis dis
<juve. sati. 5.133>	Et melior fatis donaret homuncio, quantus
<juve. sati. 5.134>	Ex nihilo, quantus fieres Virronis amicus!
<juve. sati. 5.135>	"Da Trebio, pone ad Trebium. uis, frater, ab ipsis
<juve. sati. 5.136>	Ilibus?" o nummi, uobis hunc praestat honorem,
<juve. sati. 5.137>	Vos estis frater. dominus tamen et domini rex
<juve. sati. 5.138>	Si uis tunc fieri, nullus tibi paruulus aula
<juve. sati. 5.139>	Luserit Aeneas nec filia dulcior illo.
<juve. sati. 5.140>	[Iucundum et carum sterilis facit uxor amicum.]
<juve. sati. 5.141>	Sed tua nunc Mycale pariat licet et pueros tres
<juve. sati. 5.142>	In gremium patris fundat semel, ipse loquaci
<juve. sati. 5.143>	Gaudebit nido, uiridem thoraca iubebit
<juve. sati. 5.144>	Adferri minimasque nuces assemque rogatum,
<juve. sati. 5.145>	Ad mensam quotiens parasitus uenerit infans.
<juve. sati. 5.146>	Vilibus ancipites fungi ponentur amicis,
<juve. sati. 5.147>	Boletus domino, sed quales Claudius edit
<juve. sati. 5.148>	Ante illum uxoris, post quem nihil amplius edit.
<juve. sati. 5.149>	Virro sibi et reliquis Virronibus illa iubebit
<juve. sati. 5.150>	Poma dari, quorum solo pascaris odore,
<juve. sati. 5.151>	Quali a perpetuus Phaeacum autumnus habebat,
<juve. sati. 5.152>	Credere quae possis subrepta sororibus Afris:
<juve. sati. 5.153>	Tu scabie frueris mali, quod in aggere rodit
<juve. sati. 5.154>	Qui tegitur parma et galea metuensque flagelli
<juve. sati. 5.155>	Discit ab hirsuta iaculum torquere capella.
<juve. sati. 5.156>	Forsitan impensae Virronem parcere credas.
<juve. sati. 5.157>	Hoc agit, ut doleas; nam quae comoedia, mimus
<juve. sati. 5.158>	Quis melior plorante gula ergo omnia fiunt,
<juve. sati. 5.159>	Si nescis, ut per lacrimas effundere bilem
<juve. sati. 5.160>	Cogaris pressoque diu stridere molari.
<juve. sati. 5.161>	Tu tibi liber homo et regis conuiua uideris:
<juve. sati. 5.162>	Captum te nidore suae putat ille culinae,
<juve. sati. 5.163>	Nec male coniectat; quis enim tam nudus, ut illum
<juve. sati. 5.164>	Bis ferat, Etruscum puero si contigit aurum
<juve. sati. 5.165>	Vel nodus tantum et signum de paupere loro?
<juve. sati. 5.166>	Spes bene cenandi uos decipit. "ecce dabit iam
<juve. sati. 5.167>	Semesum leporem atque aliquid de clunibus apri,
<juve. sati. 5.168>	Ad nos iam ueniet minor altilis." inde parato
<juve. sati. 5.169>	Intactoque omnes et stricto pane tacetis.
<juve. sati. 5.170>	Ille sapit, qui te sic utitur. omnia ferre
<juve. sati. 5.171>	Si potes, et debes. pulsandum uertice raso
<juve. sati. 5.172>	Praebebis quandoque caput nec dura timebis
<juve. sati. 5.173>	Flagra pati, his epulis et tali dignus amico.
<juve. sati. 6.1>	Credo Pudicitiam Saturno rege moratam
<juve. sati. 6.2>	In terris uisamque diu, cum frigida paruas
<juve. sati. 6.3>	Praeberet spelunca domos ignemque laremque
<juve. sati. 6.4>	Et pecus et dominos communi clauderet umbra,
<juve. sati. 6.5>	Siluestrem montana torum cum sterneret uxor
<juve. sati. 6.6>	Frondibus et culmo uicinarumque ferarum
<juve. sati. 6.7>	Pellibus, haut similis tibi, Cynthia, nec tibi, cuius
<juve. sati. 6.8>	Turbauit nitidos extinctus passer ocellos,
<juve. sati. 6.9>	Sed potanda ferens infantibus ubera magnis
<juve. sati. 6.10>	Et saepe horridior glandem ructante marito.
<juve. sati. 6.11>	Quippe aliter tunc orbe nouo caeloque recenti
<juve. sati. 6.12>	Viuebant homines, qui rupto robore nati
<juve. sati. 6.13>	Compositiue luto nullos habuere parentes.
<juve. sati. 6.14>	Multa Pudicitiae ueteris uestigia forsan
<juve. sati. 6.15>	Aut aliqua exstiterint et sub Ioue, sed Ioue nondum
<juve. sati. 6.16>	Barbato, nondum Graecis iurare paratis
<juve. sati. 6.17>	Per caput alterius, cum furem nemo timeret
<juve. sati. 6.18>	Caulibus ac pomis et aperto uiueret horto.
<juve. sati. 6.19>	Paulatim deinde ad superos Astraea recessit
<juve. sati. 6.20>	Hac comite, atque duae pariter fugere sorores.
<juve. sati. 6.21>	Anticum et uetus est alienum, Postume, lectum
<juve. sati. 6.22>	Concutere atque sacri genium contemnere fulcri.
<juve. sati. 6.23>	Omne aliud crimen mox ferrea protulit aetas:
<juve. sati. 6.24>	Viderunt primos argentea saecula moechos.
<juve. sati. 6.25>	Conuentum tamen et pactum et sponsalia nostra
<juve. sati. 6.26>	Tempestate paras iamque a tonsore magistro
<juve. sati. 6.27>	Pecteris et digito pignus fortasse dedisti?
<juve. sati. 6.28>	Certe sanus eras. uxorem, Postume, ducis?
<juve. sati. 6.29>	Dic qua Tisiphone, quibus exagitere colubris.
<juve. sati. 6.30>	Ferre potes dominam saluis tot restibus ullam,
<juve. sati. 6.31>	Cum pateant altae caligantesque fenestrae,
<juve. sati. 6.32>	Cum tibi uicinum se praebeat Aemilius pons?
<juve. sati. 6.33>	Aut si de multis nullus placet exitus, illud
<juve. sati. 6.34>	Nonne putas melius, quod tecum pusio dormit?
<juve. sati. 6.35>	Pusio, qui noctu non litigat, exigit a te
<juve. sati. 6.36>	Nulla iacens illic munuscula, nec queritur quod
<juve. sati. 6.37>	Et lateri parcas nec quantum iussit anheles.
<juve. sati. 6.38>	Sed placet Vrsidio lex Iulia: tollere dulcem
<juve. sati. 6.39>	Cogitat heredem, cariturus turture magno
<juve. sati. 6.40>	Mullorumque iubis et captatore macello.
<juve. sati. 6.41>	Quid fieri non posse putes, si iungitur ulla
<juve. sati. 6.42>	Vrsidio? si moechorum notissimus olim
<juve. sati. 6.43>	Stulta maritali iam porrigit ora capistro,
<juve. sati. 6.44>	Quem totiens texit perituri cista Latini?
<juve. sati. 6.45>	Quid quod et antiquis uxor de moribus illi
<juve. sati. 6.46>	Quaeritur? o medici, nimiam pertundite uenam.
<juve. sati. 6.47>	Delicias hominis! Tarpeium limen adora
<juve. sati. 6.48>	Pronus et auratam Iunoni caede iuuencam,
<juve. sati. 6.49>	Si tibi contigerit capitis matrona pudici.
<juve. sati. 6.50>	Paucae adeo Cereris uittas contingere dignae,
<juve. sati. 6.51>	Quarum non timeat pater oscula. necte coronam
<juve. sati. 6.52>	Postibus et densos per limina tende corymbos.
<juve. sati. 6.53>	Vnus Hiberinae uir sufficit? ocius illud
<juve. sati. 6.54>	Extorquebis, ut haec oculo contenta sit uno.
<juve. sati. 6.55>	Magna tamen fama est cuiusdam rure paterno
<juve. sati. 6.56>	Viuentis. uiuat Gabiis ut uixit in agro,
<juve. sati. 6.57>	Viuat Fidenis, et agello cedo paterno.
<juve. sati. 6.58>	Quis tamen adfirmat nil actum in montibus aut in
<juve. sati. 6.59>	Speluncis? adeo senuerunt Iuppiter et Mars?
<juve. sati. 6.60>	Porticibusne tibi monstratur femina uoto
<juve. sati. 6.61>	Digna tuo? cuneis an habent spectacula totis
<juve. sati. 6.62>	Quod securus ames quodque inde excerpere possis?
<juve. sati. 6.63>	Chironomon Ledam molli saltante Bathyllo
<juve. sati. 6.64>	Tuccia uesicae non imperat, Apula gannit,
<juve. sati. 6.65>	[Sicut in amplexu, subito et miserabile longum.]
<juve. sati. 6.66>	Attendit Thymele: Thymele tunc rustica discit.
<juve. sati. 6.67>	Ast aliae, quotiens aulaea recondita cessant,
<juve. sati. 6.68>	Et uacuo clusoque sonant fora sola theatro,
<juve. sati. 6.69>	Atque a plebeis longe Megalesia, tristes
<juve. sati. 6.70>	Personam thyrsumque tenent et subligar Acci.
<juve. sati. 6.71>	Vrbicus exodio risum mouet Atellanae
<juve. sati. 6.72>	Gestibus Autonoes, hunc diligit Aelia pauper.
<juve. sati. 6.73>	Soluitur his magno comoedi fibula, sunt quae
<juve. sati. 6.74>	Chrysogonum cantare uetent, Hispulla tragoedo
<juve. sati. 6.75>	Gaudet: an expectas ut Quintilianus ametur?
<juve. sati. 6.76>	Accipis uxorem de qua citharoedus Echion
<juve. sati. 6.77>	Aut Glaphyrus fiat pater Ambrosiusque choraules.
<juve. sati. 6.78>	Longa per angustos figamus pulpita uicos,
<juve. sati. 6.79>	Ornentur postes et grandi ianua lauro,
<juve. sati. 6.80>	Vt testudineo tibi, Lentule, conopeo
<juve. sati. 6.81>	Nobilis Euryalum murmillonem exprimat infans.
<juve. sati. 6.82>	Nupta senatori comitata est Eppia ludum
<juve. sati. 6.83>	Ad Pharon et Nilum famosaque moenia Lagi
<juve. sati. 6.84>	Prodigia et mores urbis damnante Canopo.
<juve. sati. 6.85>	Immemor illa domus et coniugis atque sororis
<juve. sati. 6.86>	Nil patriae indulsit, plorantisque improba natos
<juve. sati. 6.87>	Vtque magis stupeas ludos Paridemque reliquit.
<juve. sati. 6.88>	Sed quamquam in magnis opibus plumaque paterna
<juve. sati. 6.89>	Et segmentatis dormisset paruula cunis,
<juve. sati. 6.90>	Contempsit pelagus; famam contempserat olim,
<juve. sati. 6.91>	Cuius apud molles minima est iactura cathedras.
<juve. sati. 6.92>	Tyrrhenos igitur fluctus lateque sonantem
<juve. sati. 6.93>	Pertulit Ionium constanti pectore, quamuis
<juve. sati. 6.94>	Mutandum totiens esset mare. iusta pericli
<juve. sati. 6.95>	Si ratio est et honesta, timent pauidoque gelantur
<juve. sati. 6.96>	Pectore nec tremulis possunt insistere plantis:
<juve. sati. 6.97>	Fortem animum praestant rebus quas turpiter audent.
<juve. sati. 6.98>	Si iubeat coniunx, durum est conscendere nauem,
<juve. sati. 6.99>	Tunc sentina grauis, tunc summus uertitur aer:
<juve. sati. 6.100>	Quae moechum sequitur, stomacho ualet. illa maritum
<juve. sati. 6.101>	Conuomit, haec inter nautas et prandet et errat
<juve. sati. 6.102>	Per puppem et duros gaudet tractare rudentis.
<juve. sati. 6.103>	Qua tamen exarsit forma, qua capta iuuenta
<juve. sati. 6.104>	Eppia? quid uidit propter quod ludia dici
<juve. sati. 6.105>	Sustinuit? nam Sergiolus iam radere guttur
<juve. sati. 6.106>	Coeperat et secto requiem sperare lacerto;
<juve. sati. 6.107>	Praeterea multa in facie deformia, sicut
<juve. sati. 6.108>	Attritus galea mediisque in naribus ingens
<juve. sati. 6.109>	Gibbus et acre malum semper stillantis ocelli.
<juve. sati. 6.110>	Sed gladiator erat. facit hoc illos Hyacinthos;
<juve. sati. 6.111>	Hoc pueris patriaeque, hoc praetulit illa sorori
<juve. sati. 6.112>	Atque uiro. ferrum est quod amant. hic Sergius idem
<juve. sati. 6.113>	Accepta rude coepisset Veiiento uideri.
<juve. sati. 6.114>	Quid priuata domus, quid fecerit Eppia, curas?
<juve. sati. 6.115>	Respice riuales diuorum, Claudius audi
<juve. sati. 6.116>	Quae tulerit. dormire uirum cum senserat uxor,
<juve. sati. 6.117>	Ausa Palatino et tegetem praeferre cubili
<juve. sati. 6.118>	Sumere nocturnos meretrix Augusta cucullos
<juve. sati. 6.119>	Linquebat comite ancilla non amplius una.
<juve. sati. 6.120>	Sed nigrum flauo crinem abscondente galero
<juve. sati. 6.121>	Intrauit calidum ueteri centone lupanar
<juve. sati. 6.122>	Et cellam uacuam atque suam; tunc nuda papillis
<juve. sati. 6.123>	Prostitit auratis titulum mentita Lyciscae
<juve. sati. 6.124>	Ostenditque tuum, generose Britannice, uentrem.
<juve. sati. 6.125>	Excepit blanda intrantis atque aera poposcit.
<juve. sati. 6.126>	[Continueque iacens cunctorum absorbuit ictus.]
<juve. sati. 6.127>	Mox lenone suas iam dimittente puellas
<juve. sati. 6.128>	Tristis abit et quod potuit tamen ultima cellam
<juve. sati. 6.129>	Clausit, adhuc ardens rigidae tentigine uuluae,
<juve. sati. 6.130>	Et lassata uiris necdum satiata recessit,
<juve. sati. 6.131>	Obscurisque genis turpis fumoque lucernae
<juve. sati. 6.132>	Foeda lupanaris tulit ad puluinar odorem.
<juve. sati. 6.133>	Hippomanes carmenque loquar coetumque uenenum
<juve. sati. 6.134>	Priuignoque datum? faciunt grauiora coactae
<juve. sati. 6.135>	Imperio sexus minimumque libidine peccant.
<juve. sati. 6.136>	"Optima sed quare Caesennia teste marito?"
<juve. sati. 6.137>	Bis quingena dedit. tanti uocat ille pudicam,
<juve. sati. 6.138>	Nec pharetris Veneris macer est aut lampade feruet:
<juve. sati. 6.139>	Inde faces ardent, ueniunt a dote sagittae.
<juve. sati. 6.140>	Libertas emitur. coram licet innuat atque
<juve. sati. 6.141>	Rescribat: uidua est, locuples quae nupsit auaro.
<juve. sati. 6.142>	"Cur desiderio Bibulae Sertorius ardet?"
<juve. sati. 6.143>	Si uerum excutias, facies non uxor amatur.
<juve. sati. 6.144>	Tres rugae subeant et se cutis arida laxet,
<juve. sati. 6.145>	Fiant obscuri dentes oculique minores,
<juve. sati. 6.146>	"Collige sarcinulas" dicet libertus "et exi.
<juve. sati. 6.147>	Iam grauis es nobis et saepe emungeris. exi
<juve. sati. 6.148>	Ocius et propera. sicco uenit altera naso."
<juve. sati. 6.149>	Interea calet et regnat poscitque maritum
<juve. sati. 6.150>	Pastores et ouem Canusinam ulmosque Falernas
<juve. sati. 6.151>	-Quantulum in hoc!- pueros omnes, ergastula tota,
<juve. sati. 6.152>	Quodque domi non est, sed habet uicinus, ematur.
<juve. sati. 6.153>	Mense quidem brumae, cum iam mercator Iason
<juve. sati. 6.154>	Clausus et armatis obstat casa candida nautis,
<juve. sati. 6.155>	Grandia tolluntur crystallina, maxima rursus
<juve. sati. 6.156>	Murrina, deinde adamas notissimus et Beronices
<juve. sati. 6.157>	In digito factus pretiosior. hunc dedit olim
<juve. sati. 6.158>	Barbarus incestae, dedit hunc Agrippa sorori,
<juve. sati. 6.159>	Obseruant ubi festa mero pede sabbata reges
<juve. sati. 6.160>	Et uetus indulget senibus clementia porcis.
<juve. sati. 6.161>	"Nullane de tantis gregibus tibi digna uidetur?"
<juve. sati. 6.162>	Sit formonsa, decens, diues, fecunda, uetustos
<juve. sati. 6.163>	Porticibus disponat auos, intactior omni
<juve. sati. 6.164>	Crinibus effusis bellum dirimente Sabina,
<juve. sati. 6.165>	Rara auis in terris nigroque simillima cycno,
<juve. sati. 6.166>	Quis feret uxorem cui constant omnia? malo,
<juve. sati. 6.167>	Malo Venustinam quam te, Cornelia, mater
<juve. sati. 6.168>	Gracchorum, si cum magnis uirtutibus adfers
<juve. sati. 6.169>	Grande supercilium et numeras in dote triumphos.
<juve. sati. 6.170>	Tolle tuum, precor, Hannibalem uictumque Syphacem
<juve. sati. 6.171>	In castris et cum tota Carthagine migra.
<juve. sati. 6.172>	"Parce, precor, Paean, et tu, dea, pone sagittas;
<juve. sati. 6.173>	Nil pueri faciunt, ipsam configite matrem"
<juve. sati. 6.174>	Amphion clamat, sed Paean contrahit arcum.
<juve. sati. 6.175>	Extulit ergo greges natorum ipsumque parentem,
<juve. sati. 6.176>	Dum sibi nobilior Latonae gente uidetur
<juve. sati. 6.177>	Atque eadem scrofa Niobe fecundior alba.
<juve. sati. 6.178>	Quae tanti grauitas, quae forma, ut se tibi semper
<juve. sati. 6.179>	Imputet? huius enim rari summique uoluptas
<juve. sati. 6.180>	Nulla boni, quotiens animo corrupta superbo
<juve. sati. 6.181>	Plus aloes quam mellis habet. quis deditus autem
<juve. sati. 6.182>	Vsque adeo est, ut non illam quam laudibus effert
<juve. sati. 6.183>	Horreat inque diem septenis oderit horis?
<juve. sati. 6.184>	Quaedam parua quidem, sed non toleranda maritis.
<juve. sati. 6.185>	Nam quid rancidius quam quod se non putat ulla
<juve. sati. 6.186>	Formosam nisi quae de Tusca Graecula facta est,
<juve. sati. 6.187>	De Sulmonensi mera Cecropis? omnia Graece:
<juve. sati. 6.188>	[Cum sit turpe magis nostris nescire Latine.]
<juve. sati. 6.189>	Hoc sermone pauent, hoc iram, gaudia, curas,
<juve. sati. 6.190>	Hoc cuncta effundunt animi secreta. quid ultra?
<juve. sati. 6.191>	Concumbunt Graece. dones tamen ista puellis,
<juve. sati. 6.192>	Tune etiam, quam sextus et octogensimus annus
<juve. sati. 6.193>	Pulsat, adhuc Graece? non est hic sermo pudicus
<juve. sati. 6.194>	In uetula. quotiens lasciuum interuenit illud
<juve. sati. 6.195>	  , modo sub lodice relictis
<juve. sati. 6.196>	Vteris in turba. quod enim non excitet inguen
<juve. sati. 6.197>	Vox blanda et nequam? digitos habet. ut tamen omnes
<juve. sati. 6.198>	Subsidant pinnae, dicas haec mollius Haemo
<juve. sati. 6.199>	Quamquam et Carpophoro, facies tua computat annos.
<juve. sati. 6.200>	Si tibi legitimis pactam iunctamque tabellis
<juve. sati. 6.201>	Non es amaturus, ducendi nulla uidetur
<juve. sati. 6.202>	Causa, nec est quare cenam et mustacea perdas
<juve. sati. 6.203>	Labente officio crudis donanda, nec illud
<juve. sati. 6.204>	Quod prima pro nocte datur, cum lance beata
<juve. sati. 6.205>	Dacicus et scripto radiat Germanicus auro.
<juve. sati. 6.206>	Si tibi simplicitas uxoria, deditus uni
<juve. sati. 6.207>	Est animus, summitte caput ceruice parata
<juve. sati. 6.208>	Ferre iugum. nullam inuenies quae parcat amanti.
<juve. sati. 6.209>	Ardeat ipsa licet, tormentis gaudet amantis
<juve. sati. 6.210>	Et spoliis; igitur longe minus utilis illi
<juve. sati. 6.211>	Vxor, quisquis erit bonus optandusque maritus.
<juve. sati. 6.212>	Nil umquam inuita donabis coniuge, uendes
<juve. sati. 6.213>	Hac obstante nihil, nihil haec si nolet emetur.
<juve. sati. 6.214>	Haec dabit affectus: ille excludatur amicus
<juve. sati. 6.215>	Iam senior, cuius barbam tua ianua uidit.
<juve. sati. 6.216>	Testandi cum sit lenonibus atque lanistis
<juve. sati. 6.217>	Libertas et iuris idem contingat harenae,
<juve. sati. 6.218>	Non unus tibi riualis dictabitur heres.
<juve. sati. 6.219>	"Pone crucem seruo." "meruit quo crimine seruus
<juve. sati. 6.220>	Supplicium? quis testis adest? quis detulit? audi;
<juve. sati. 6.221>	Nulla umquam de morte hominis cunctatio longa est."
<juve. sati. 6.222>	"O demens, ita seruus homo est? nil fecerit, esto:
<juve. sati. 6.223>	Hoc uolo, sic iubeo, sit pro ratione uoluntas."
<juve. sati. 6.224>	Imperat ergo uiro. sed mox haec regna relinquit
<juve. sati. 6.225>	Permutatque domos et flammea conterit; inde
<juve. sati. 6.226>	Auolat et spreti repetit uestigia lecti.
<juve. sati. 6.227>	Ornatas paulo ante fores, pendentia linquit
<juve. sati. 6.228>	Vela domus et adhuc uirides in limine ramos.
<juve. sati. 6.229>	Sic crescit numerus, sic fiunt octo mariti
<juve. sati. 6.230>	Quinque per autumnos, titulo res digna sepulcri.
<juve. sati. 6.231>	Desperanda tibi salua concordia socru.
<juve. sati. 6.232>	Illa docet spoliis nudi gaudere mariti,
<juve. sati. 6.233>	Illa docet missis a corruptore tabellis
<juve. sati. 6.234>	Nil rude nec simplex rescribere, decipit illa
<juve. sati. 6.235>	Custodes aut aere domat. tum corpore sano
<juve. sati. 6.236>	Aduocat Archigenen onerosaque pallia iactat.
<juve. sati. 6.237>	Abditus interea latet et secretus adulter
<juve. sati. 6.238>	Impatiensque morae silet et praeputia ducit.
<juve. sati. 6.239>	Scilicet expectas ut tradat mater honestos
<juve. sati. 6.240>	Atque alios mores quam quos habet? utile porro
<juve. sati. 6.241>	Filiolam turpi uetulae producere turpem.
<juve. sati. 6.242>	Nulla fere causa est in qua non femina litem
<juve. sati. 6.243>	Mouerit. accusat Manilia, si rea non est.
<juve. sati. 6.244>	Componunt ipsae per se formantque libellos,
<juve. sati. 6.245>	Principium atque locos Celso dictare paratae.
<juve. sati. 6.246>	Endromidas Tyrias et femineum ceroma
<juve. sati. 6.247>	Quis nescit, uel quis non uidit uulnera pali,
<juve. sati. 6.248>	Quem cauat adsiduis rudibus scutoque lacessit
<juve. sati. 6.249>	Atque omnis implet numeros dignissima prorsus
<juve. sati. 6.250>	Florali matrona tuba, nisi si quid in illo
<juve. sati. 6.251>	Pectore plus agitat ueraeque paratur harenae?
<juve. sati. 6.252>	Quem praestare potest mulier galeata pudorem,
<juve. sati. 6.253>	Quae fugit a sexu? uires amat. haec tamen ipsa
<juve. sati. 6.254>	Vir nollet fieri; nam quantula nostra uoluptas!
<juve. sati. 6.255>	Quale decus, rerum si coniugis auctio fiat,
<juve. sati. 6.256>	Balteus et manicae et cristae crurisque sinistri
<juve. sati. 6.257>	Dimidium tegimen! uel si diuersa mouebit
<juve. sati. 6.258>	Proelia, tu felix ocreas uendente puella.
<juve. sati. 6.259>	Hae sunt quae tenui sudant in cyclade, quarum
<juve. sati. 6.260>	Delicias et panniculus bombycinus urit.
<juve. sati. 6.261>	Aspice quo fremitu monstratos perferat ictus
<juve. sati. 6.262>	Et quanto galeae curuetur pondere, quanta
<juve. sati. 6.263>	Poplitibus sedeat quam denso fascia libro,
<juve. sati. 6.264>	Et ride positis scaphium cum sumitur armis.
<juve. sati. 6.265>	Dicite uos, neptes Lepidi caeciue Metelli
<juve. sati. 6.266>	Gurgitis aut Fabii, quae ludia sumpserit umquam
<juve. sati. 6.267>	Hos habitus? quando ad palum gemat uxor Asyli?
<juve. sati. 6.268>	Semper habet lites alternaque iurgia lectus
<juve. sati. 6.269>	In quo nupta iacet; minimum dormitur in illo.
<juve. sati. 6.270>	Tum grauis illa uiro, tunc orba tigride peior,
<juve. sati. 6.271>	Cum simulat gemitus occulti conscia facti,
<juve. sati. 6.272>	Aut odit pueros aut ficta paelice plorat
<juve. sati. 6.273>	Vberibus semper lacrimis semperque paratis
<juve. sati. 6.274>	In statione sua atque expectantibus illam,
<juve. sati. 6.275>	Quo iubeat manare modo. tu credis amorem,
<juve. sati. 6.276>	Tu tibi tunc, uruca, places fletumque labellis
<juve. sati. 6.277>	Exorbes, quae scripta et quot lecture tabellas
<juve. sati. 6.278>	Si tibi zelotypae retegantur scrinia moechae!
<juve. sati. 6.279>	Sed iacet in serui complexibus aut equitis. dic,
<juve. sati. 6.280>	Dic aliquem sodes hic, Quintiliane, colorem.
<juve. sati. 6.281>	Haeremus. dic ipsa. "olim conuenerat" inquit
<juve. sati. 6.282>	"Vt faceres tu quod uelles, nec non ego possem
<juve. sati. 6.283>	Indulgere mihi. clames licet et mare caelo
<juve. sati. 6.284>	Confundas, homo sum." nihil est audacius illis
<juve. sati. 6.285>	Deprensis: iram atque animos a crimine sumunt.
<juve. sati. 6.286>	Vnde haec monstra tamen uel quo de fonte requiris?
<juve. sati. 6.287>	Praestabat castas humilis fortuna Latinas
<juve. sati. 6.288>	Quondam, nec uitiis contingi parua sinebant
<juve. sati. 6.289>	Tecta labor somnique breues et uellere Tusco
<juve. sati. 6.290>	Vexatae duraeque manus ac proximus urbi
<juve. sati. 6.291>	Hannibal et stantes Collina turre mariti.
<juve. sati. 6.292>	Nunc patimur longae pacis mala, saeuior armis
<juve. sati. 6.293>	Luxuria incubuit uictumque ulciscitur orbem.
<juve. sati. 6.294>	Nullum crimen abest facinusque libidinis ex quo
<juve. sati. 6.295>	Paupertas Romana perit hinc fluxit ad istos
<juve. sati. 6.296>	Et Sybaris colles, hinc et Rhodos et Miletos
<juve. sati. 6.297>	Atque coronatum et petulans madidumque Tarentum.
<juve. sati. 6.298>	Prima peregrinos obscena pecunia mores
<juve. sati. 6.299>	Intulit, et turpi fregerunt saecula luxu
<juve. sati. 6.300>	Diuitiae molles. quid enim uenus ebria curat?
<juve. sati. 6.301>	Inguinis et capitis quae sint discrimina nescit
<juve. sati. 6.302>	Grandia quae mediis iam noctibus ostrea mordet,
<juve. sati. 6.303>	Cum perfusa mero spumant unguenta Falerno,
<juve. sati. 6.304>	Cum bibitur concha, cum iam uertigine tectum
<juve. sati. 6.305>	Ambulat et geminis exsurgit mensa lucernis.
<juve. sati. 6.306>	I nunc et dubita qua sorbeat aera sanna
<juve. sati. 6.307>	Tullia quid dicat, notae collactea Maurae.
<juve. sati. 6.308>	Maura, Pudicitiae ueterem cum praeterit aram,
<juve. sati. 6.309>	Noctibus hic ponunt lecticas, micturiunt hic
<juve. sati. 6.310>	Effigiemque deae longis siphonibus implent
<juve. sati. 6.311>	Inque uices equitant ac Luna teste mouentur,
<juve. sati. 6.312>	Inde domos abeunt: tu calcas luce reuersa
<juve. sati. 6.313>	Coniugis urinam magnos uisurus amicos.
<juve. sati. 6.314>	Nota bonae secreta deae, cum tibia lumbos
<juve. sati. 6.315>	Incitat et cornu pariter uinoque feruntur
<juve. sati. 6.316>	Attonitae crinemque rotant ululantque Priapi
<juve. sati. 6.317>	Maenades. o quantus tunc illis mentibus ardor
<juve. sati. 6.318>	Concubitus, quae uox saltante libidine, quantus
<juve. sati. 6.319>	Ille meri ueteris per crura madentia torrens!
<juve. sati. 6.320>	Lenonum ancillas posita Saufeia corona
<juve. sati. 6.321>	Prouocat et tollit pendentis praemia coxae,
<juve. sati. 6.322>	Ipsa Medullinae fluctum crisantis adorat:
<juve. sati. 6.323>	Palma inter dominas, uirtus natalibus aequa.
<juve. sati. 6.324>	Nil ibi per ludum simulabitur, omnia fient
<juve. sati. 6.325>	Ad uerum, quibus incendi iam frigidus aeuo
<juve. sati. 6.326>	Laomedontiades et Nestoris hirnea possit.
<juve. sati. 6.327>	Tunc prurigo morae impatiens, tum femina simplex,
<juve. sati. 6.328>	Ac pariter toto repetitus clamor ab antro
<juve. sati. 6.329>	"Iam fas est, admitte uiros." dormitat adulter,
<juve. sati. 6.330>	Illa iubet sumpto iuuenem properare cucullo;
<juve. sati. 6.331>	Si nihil est, seruis incurritur; abstuleris spem
<juve. sati. 6.332>	Seruorum, uenit et conductus aquarius; hic si
<juve. sati. 6.333>	Quaeritur et desunt homines, mora nulla per ipsam
<juve. sati. 6.334>	Quo minus imposito clunem summittat asello.
<juve. sati. 6.335>	Atque utinam ritus ueteres et publica saltem
<juve. sati. 6.336>	His intacta malis agerentur sacra; sed omnes
<juve. sati. 6.337>	Nouerunt Mauri atque Indi quae psaltria penem
<juve. sati. 6.338>	Maiorem quam sunt duo Caesaris Anticatones
<juve. sati. 6.339>	Illuc, testiculi sibi conscius unde fugit mus,
<juve. sati. 6.340>	Intulerit, ubi uelari pictura iubetur
<juve. sati. 6.341>	Quaecumque alterius sexus imitata figuras.
<juve. sati. 6.342>	Et quis tunc hominum contemptor numinis, aut quis
<juve. sati. 6.343>	Simpuuium ridere Numae nigrumque catinum
<juve. sati. 6.344>	Et Vaticano fragiles de monte patellas
<juve. sati. 6.345>	Ausus erat? sed nunc ad quas non Clodius aras?
<juve. sati. 6.346>	[Audio quid ueteres olim moneatis amici,
<juve. sati. 6.347>	"Pone seram, cohibe." sed quis custodiet ipsos
<juve. sati. 6.348>	Custodes? cauta est et ab illis incipit uxor.]
<juve. sati. 6.349>	Iamque eadem summis pariter minimisque libido,
<juve. sati. 6.350>	Nec melior silicem pedibus quae conterit atrum
<juve. sati. 6.351>	Quam quae longorum uehitur ceruice Syrorum.
<juve. sati. 6.352>	Vt spectet ludos, conducit Ogulnia uestem,
<juve. sati. 6.353>	Conducit comites, sellam, ceruical, amicas,
<juve. sati. 6.354>	Nutricem et flauam cui det mandata puellam.
<juve. sati. 6.355>	Haec tamen argenti superest quodcumque paterni
<juve. sati. 6.356>	Leuibus athletis et uasa nouissima donat.
<juve. sati. 6.357>	Multis res angusta domi, sed nulla pudorem
<juve. sati. 6.358>	Paupertatis habet nec se metitur ad illum
<juve. sati. 6.359>	Quem dedit haec posuitque modum. tamen utile quid sit
<juve. sati. 6.360>	Prospiciunt aliquando uiri, frigusque famemque
<juve. sati. 6.361>	Formica tandem quidam expauere magistra:
<juve. sati. 6.362>	Prodiga non sentit pereuntem femina censum.
<juve. sati. 6.363>	Ac uelut exhausta recidiuus pullulet arca
<juve. sati. 6.364>	Nummus et e pleno tollatur semper aceruo,
<juve. sati. 6.365>	Non umquam reputant quanti sibi gaudia constent.
<juve. sati. 6.W 1>	In quacumque domo uiuit luditque professus
<juve. sati. 6.W 2>	Obscenum, tremula promittit et omnia dextra,
<juve. sati. 6.W 3>	Inuenies omnis turpes similesque cinaedis.
<juve. sati. 6.W 4>	His uiolare cibos sacraeque adsistere mensae
<juve. sati. 6.W 5>	Permittunt, et uasa iubent frangenda lauari
<juve. sati. 6.W 6>	Cum colocyntha bibit uel cum barbata chelidon.
<juve. sati. 6.W 7>	Purior ergo tuis laribus meliorque lanista,
<juve. sati. 6.W 8>	In cuius numero longe migrare iubetur
<juve. sati. 6.W 9>	Psyllus ab *eupholio.* quid quod nec retia turpi
<juve. sati. 6.W 10>	Iunguntur tunicae, nec cella ponit eadem
<juve. sati. 6.W 11>	Munimenta umeri *pulsatamque arma* tridentem
<juve. sati. 6.W 12>	Qui nudus pugnare solet? pars ultima ludi
<juve. sati. 6.W 13>	Accipit has animas aliusque in carcere neruos.
<juve. sati. 6.W 14>	Sed tibi communem calicem facit uxor et illis
<juve. sati. 6.W 15>	Cum quibus Albanum Surrentinumque recuset
<juve. sati. 6.W 16>	Flaua ruinosi lupa degustare sepulchri.
<juve. sati. 6.W 17>	Horum consiliis nubunt subitaeque recedunt,
<juve. sati. 6.W 18>	His languentem animum *Seruant* et seria uitae,
<juve. sati. 6.W 19>	His clunem atque latus discunt uibrare magistris,
<juve. sati. 6.W 20>	Quicquid praeterea scit qui docet. haud tamen illi
<juve. sati. 6.W 21>	Semper habenda fides: oculos fuligine pascit
<juve. sati. 6.W 22>	Distinctus croceis et reticulatus adulter.
<juve. sati. 6.W 23>	Suspectus tibi sit, quanto uox mollior et quo
<juve. sati. 6.W 24>	Saepius in teneris haerebit dextera lumbis.
<juve. sati. 6.W 25>	Hic erit in lecto fortissimus; exuit illic
<juve. sati. 6.W 26>	Personam docili Thais saltata Triphallo.
<juve. sati. 6.W 27>	Quem rides? aliis hunc mimum! sponsio fiat:
<juve. sati. 6.W 28>	Purum te contendo uirum. contendo: fateris?
<juve. sati. 6.W 29>	An uocat ancillas tortoris pergula? noui
<juve. sati. 6.W 30>	Consilia et ueteres quaecumque monetis amici,
<juve. sati. 6.W 31>	"Pone seram, cohibe". sed quis custodiet ipsos
<juve. sati. 6.W 32>	Custodes, qui nunc lasciuae furta puellae
<juve. sati. 6.W 33>	Hac mercede silent? crimen commune tacetur.
<juve. sati. 6.W 34>	Prospicit hoc prudens et ab illis incipit uxor.
<juve. sati. 6.366>	Sunt quas eunuchi imbelles ac mollia semper
<juve. sati. 6.367>	Oscula delectent et desperatio barbae
<juve. sati. 6.368>	Et quod abortiuo non est opus. illa uoluptas
<juve. sati. 6.369>	Summa tamen, quom iam calida matura iuuenta
<juve. sati. 6.370>	Inguina traduntur medicis, iam pectine nigro.
<juve. sati. 6.371>	Ergo expectatos ac iussos crescere primum
<juve. sati. 6.372>	Testiculos, postquam coeperunt esse bilibres,
<juve. sati. 6.373>	Tonsoris tantum damno rapit Heliodorus.
<juve. sati. 6.374>	Conspicuus longe cunctisque notabilis intrat
<juve. sati. 6.375>	Balnea nec dubie custodem uitis et horti
<juve. sati. 6.376>	Prouocat a domina factus spado. dormiat ille
<juve. sati. 6.377>	Cum domina, sed tu iam durum, Postume, iamque
<juve. sati. 6.378>	Tondendum eunucho Bromium committere noli.
<juve. sati. 6.379>	Si gaudet cantu, nullius fibula durat
<juve. sati. 6.380>	Vocem uendentis praetoribus. organa semper
<juve. sati. 6.381>	In manibus, densi radiant testudine tota
<juve. sati. 6.382>	Sardonyches, crispo numerantur pectine chordae
<juve. sati. 6.383>	Quo tener Hedymeles operas dedit: hunc tenet, hoc se
<juve. sati. 6.384>	Solatur gratoque indulget basia plectro.
<juve. sati. 6.385>	Quaedam de numero Lamiarum ac nominis Appi
<juve. sati. 6.386>	Et farre et uino Ianum Vestamque rogabat,
<juve. sati. 6.387>	An Capitolinam deberet Pollio quercum
<juve. sati. 6.388>	Sperare et fidibus promittere. quid faceret plus
<juve. sati. 6.389>	Aegrotante uiro, medicis quid tristibus erga
<juve. sati. 6.390>	Filiolum? stetit ante aram nec turpe putauit
<juve. sati. 6.391>	Pro cithara uelare caput dictataque uerba
<juve. sati. 6.392>	Pertulit, ut mos est, et aperta palluit agna.
<juve. sati. 6.393>	Dic mihi nunc, quaeso, dic, antiquissime diuom,
<juve. sati. 6.394>	Respondes his, Iane pater? magna otia caeli;
<juve. sati. 6.395>	Non est, quod uideo, non est quod agatur apud uos.
<juve. sati. 6.396>	Haec de comoedis te consulit, illa tragoedum
<juve. sati. 6.397>	Commendare uolet: uaricosus fiet haruspex.
<juve. sati. 6.398>	Sed cantet potius quam totam peruolet urbem
<juve. sati. 6.399>	Audax et coetus possit quae ferre uirorum
<juve. sati. 6.400>	Cumque paludatis ducibus praesente marito
<juve. sati. 6.401>	Ipsa loqui recta facie siccisque mamillis.
<juve. sati. 6.402>	Haec eadem nouit quid toto fiat in orbe,
<juve. sati. 6.403>	Quid Seres, quid Thraces agant, secreta nouercae
<juve. sati. 6.404>	Et pueri, quis amet, quis diripiatur adulter;
<juve. sati. 6.405>	Dicet quis uiduam praegnatem fecerit et quo
<juve. sati. 6.406>	Mense, quibus uerbis concumbat quaeque, modis quot.
<juve. sati. 6.407>	Instantem regi Armenio Parthoque cometen
<juve. sati. 6.408>	Prima uidet, famam rumoresque illa recentis
<juve. sati. 6.409>	Excipit ad portas, quosdam facit; isse Niphaten
<juve. sati. 6.410>	In populos magnoque illic cuncta arua teneri
<juve. sati. 6.411>	Diluuio, nutare urbes, subsidere terras,
<juve. sati. 6.412>	Quocumque in triuio, cuicumque est obuia, narrat.
<juve. sati. 6.413>	Nec tamen id uitium magis intolerabile quam quod
<juve. sati. 6.414>	Vicinos humiles rapere et concidere loris
<juve. sati. 6.415>	*exortata* solet. nam si latratibus alti
<juve. sati. 6.416>	Rumpuntur somni, "fustes huc ocius" inquit
<juve. sati. 6.417>	"Adferte" atque illis dominum iubet ante feriri,
<juve. sati. 6.418>	Deinde canem. grauis occursu, taeterrima uultu
<juve. sati. 6.419>	Balnea nocte subit, conchas et castra moueri
<juve. sati. 6.420>	Nocte iubet, magno gaudet sudare tumultu,
<juve. sati. 6.421>	Cum lassata graui ceciderunt bracchia massa,
<juve. sati. 6.422>	Callidus et cristae digitos impressit aliptes
<juve. sati. 6.423>	Ac summum dominae femur exclamare coegit.
<juve. sati. 6.424>	Conuiuae miseri interea somnoque fameque
<juve. sati. 6.425>	Vrguentur. tandem illa uenit rubicundula, totum
<juve. sati. 6.426>	Oenophorum sitiens, plena quod tenditur urna
<juve. sati. 6.427>	Admotum pedibus, de quo sextarius alter
<juve. sati. 6.428>	Ducitur ante cibum rabidam facturus orexim,
<juve. sati. 6.429>	Dum redit et loto terram ferit intestino.
<juve. sati. 6.430>	Marmoribus riui properant, aurata Falernum
<juve. sati. 6.431>	Peluis olet; nam sic, tamquam alta in dolia longus
<juve. sati. 6.432>	Deciderit serpens, bibit et uomit. ergo maritus
<juve. sati. 6.433>	Nauseat atque oculis bilem substringit opertis.
<juve. sati. 6.434>	Illa tamen grauior, quae cum discumbere coepit
<juve. sati. 6.435>	Laudat Vergilium, periturae ignoscit Elissae,
<juve. sati. 6.436>	Committit uates et comparat, inde Maronem
<juve. sati. 6.437>	Atque alia parte in trutina suspendit Homerum.
<juve. sati. 6.438>	Cedunt grammatici, uincuntur rhetores, omnis
<juve. sati. 6.439>	Turba tacet, nec causidicus nec praeco loquetur,
<juve. sati. 6.440>	Altera nec mulier. uerborum tanta cadit uis,
<juve. sati. 6.441>	Tot pariter pelues ac tintinnabula dicas
<juve. sati. 6.442>	Pulsari. iam nemo tubas, nemo aera fatiget:
<juve. sati. 6.443>	Vna laboranti poterit succurrere Lunae.
<juve. sati. 6.444>	Imponit finem sapiens et rebus honestis;
<juve. sati. 6.445>	Nam quae docta nimis cupit et facunda uideri
<juve. sati. 6.446>	Crure tenus medio tunicas succingere debet,
<juve. sati. 6.447>	Caedere Siluano porcum, quadrante lauari.
<juve. sati. 6.448>	Non habeat matrona, tibi quae iuncta recumbit,
<juve. sati. 6.449>	Dicendi genus, aut curuum sermone rotato
<juve. sati. 6.450>	Torqueat enthymema, nec historias sciat omnes,
<juve. sati. 6.451>	Sed quaedam ex libris et non intellegat. odi
<juve. sati. 6.452>	Hanc ego quae repetit uoluitque Palaemonis artem
<juve. sati. 6.453>	Seruata semper lege et ratione loquendi
<juve. sati. 6.454>	Ignotosque mihi tenet antiquaria uersus
<juve. sati. 6.455>	Nec curanda uiris. opicae castiget amicae
<juve. sati. 6.456>	Verba: soloecismum liceat fecisse marito.
<juve. sati. 6.457>	Nil non permittit mulier sibi, turpe putat nil,
<juve. sati. 6.458>	Cum uiridis gemmas collo circumdedit et cum
<juve. sati. 6.459>	Auribus extentis magnos commisit elenchos.
<juve. sati. 6.460>	[Intolerabilius nihil est quam femina diues.]
<juve. sati. 6.461>	Interea foeda aspectu ridendaque multo
<juve. sati. 6.462>	Pane tumet facies aut pinguia Poppaeana
<juve. sati. 6.463>	Spirat et hinc miseri uiscantur labra mariti.
<juve. sati. 6.464>	Ad moechum lota ueniunt cute. quando uideri
<juve. sati. 6.465>	Vult formonsa domi? moechis foliata parantur,
<juve. sati. 6.466>	His emitur quidquid graciles huc mittitis Indi.
<juve. sati. 6.467>	Tandem aperit uultum et tectoria prima reponit,
<juve. sati. 6.468>	Incipit agnosci atque illo lacte fouetur
<juve. sati. 6.469>	Propter quod secum comites educit asellas
<juve. sati. 6.470>	Exul Hyperboreum si dimittatur ad axem.
<juve. sati. 6.471>	Sed quae mutatis inducitur atque fouetur
<juve. sati. 6.472>	Tot medicaminibus coctaeque siliginis offas
<juve. sati. 6.473>	Accipit et madidae, facies dicetur an ulcus?
<juve. sati. 6.474>	Est pretium curae penitus cognoscere toto
<juve. sati. 6.475>	Quid faciant agitentque die. si nocte maritus
<juve. sati. 6.476>	Auersus iacuit, periit libraria, ponunt
<juve. sati. 6.477>	Cosmetae tunicas, tarde uenisse Liburnus
<juve. sati. 6.478>	Dicitur et poenas alieni pendere somni
<juve. sati. 6.479>	Cogitur, hic frangit ferulas, rubet ille flagello,
<juve. sati. 6.480>	Hic scutica; sunt quae tortoribus annua praestent.
<juve. sati. 6.481>	Verberat atque obiter faciem linit, audit amicas
<juve. sati. 6.482>	Aut latum pictae uestis considerat aurum
<juve. sati. 6.483>	Et caedit, longi relegit transuersa diurni
<juve. sati. 6.484>	Et caedit, donec lassis caedentibus "exi"
<juve. sati. 6.485>	Intonet horrendum iam cognitione peracta.
<juve. sati. 6.486>	Praefectura domus Sicula non mitior aula.
<juve. sati. 6.487>	Nam si constituit solitoque decentius optat
<juve. sati. 6.488>	Ornari et properat iamque expectatur in hortis
<juve. sati. 6.489>	Aut apud Isiacae potius sacraria lenae,
<juve. sati. 6.490>	Disponit crinem laceratis ipsa capillis
<juve. sati. 6.491>	Nuda umeros Psecas infelix nudisque mamillis.
<juve. sati. 6.492>	"Altior hic quare cincinnus?" taurea punit
<juve. sati. 6.493>	Continuo flexi crimen facinusque capilli.
<juve. sati. 6.494>	Quid Psecas admisit? quaenam est hic culpa puellae,
<juve. sati. 6.495>	Si tibi displicuit nasus tuus? altera laeuum
<juve. sati. 6.496>	Extendit pectitque comas et uoluit in orbem.
<juve. sati. 6.497>	Est in consilio materna admotaque lanis
<juve. sati. 6.498>	Emerita quae cessat acu; sententia prima
<juve. sati. 6.499>	Huius erit, post hanc aetate atque arte minores
<juve. sati. 6.500>	Censebunt, tamquam famae discrimen agatur
<juve. sati. 6.501>	Aut animae: tanta est quaerendi cura decoris.
<juve. sati. 6.502>	Tot premit ordinibus, tot adhuc compagibus altum
<juve. sati. 6.503>	Aedificat caput: Andromachen a fronte uidebis,
<juve. sati. 6.504>	Post minor est, credas aliam. cedo si breue parui
<juve. sati. 6.505>	Sortita est lateris spatium breuiorque uidetur
<juve. sati. 6.506>	Virgine Pygmaea nullis adiuta coturnis
<juve. sati. 6.507>	Et leuis erecta consurgit ad oscula planta.
<juve. sati. 6.508>	Nulla uiri cura interea nec mentio fiet
<juve. sati. 6.509>	Damnorum. uiuit tamquam uicina mariti,
<juve. sati. 6.510>	Hoc solo propior, quod amicos coniugis odit
<juve. sati. 6.511>	Et seruos, grauis est rationibus. ecce furentis
<juve. sati. 6.512>	Bellonae matrisque deum chorus intrat et ingens
<juve. sati. 6.513>	Semiuir, obsceno facies reuerenda minori,
<juve. sati. 6.514>	Mollia qui rapta secuit genitalia testa
<juve. sati. 6.515>	Iam pridem, cui rauca cohors, cui tympana cedunt
<juve. sati. 6.516>	Plebeia et Phrygia uestitur bucca tiara.
<juve. sati. 6.517>	Grande sonat metuique iubet Septembris et austri
<juve. sati. 6.518>	Aduentum, nisi se centum lustrauerit ouis
<juve. sati. 6.519>	Et xerampelinas ueteres donauerit ipsi,
<juve. sati. 6.520>	Vt quidquid subiti et magni discriminis instat
<juve. sati. 6.521>	In tunicas eat et totum semel expiet annum.
<juve. sati. 6.522>	Hibernum fracta glacie descendet in amnem,
<juve. sati. 6.523>	Ter matutino Tiberi mergetur et ipsis
<juve. sati. 6.524>	Verticibus timidum caput abluet, inde superbi
<juve. sati. 6.525>	Totum regis agrum nuda ac tremibunda cruentis
<juve. sati. 6.526>	Erepet genibus; si candida iusserit Io,
<juve. sati. 6.527>	Ibit ad Aegypti finem calidaque petitas
<juve. sati. 6.528>	A Meroe portabit aquas, ut spargat in aede
<juve. sati. 6.529>	Isidis, antiquo quae proxima surgit ouili.
<juve. sati. 6.530>	Credit enim ipsius dominae se uoce moneri.
<juve. sati. 6.531>	En animam et mentem cum qua di nocte loquantur!
<juve. sati. 6.532>	Ergo hic praecipuum summumque meretur honorem
<juve. sati. 6.533>	Qui grege linigero circumdatus et grege caluo
<juve. sati. 6.534>	Plangentis populi currit derisor Anubis.
<juve. sati. 6.535>	Ille petit ueniam, quotiens non abstinet uxor
<juve. sati. 6.536>	Concubitu sacris obseruandisque diebus
<juve. sati. 6.537>	Magnaque debetur uiolato poena cadurco
<juve. sati. 6.538>	Et mouisse caput uisa est argentea serpens;
<juve. sati. 6.539>	Illius lacrimae meditataque murmura praestant
<juve. sati. 6.540>	Vt ueniam culpae non abnuat ansere magno
<juve. sati. 6.541>	Scilicet et tenui popano corruptus Osiris.
<juve. sati. 6.542>	Cum dedit ille locum, cophino fenoque relicto
<juve. sati. 6.543>	Arcanam Iudaea tremens mendicat in aurem,
<juve. sati. 6.544>	Interpres legum Solymarum et magna sacerdos
<juve. sati. 6.545>	Arboris ac summi fida internuntia caeli.
<juve. sati. 6.546>	Implet et illa manum, sed parcius; aere minuto
<juve. sati. 6.547>	Qualiacumque uoles Iudaei somnia uendunt.
<juve. sati. 6.548>	Spondet amatorem tenerum uel diuitis orbi
<juve. sati. 6.549>	Testamentum ingens calidae pulmone columbae
<juve. sati. 6.550>	Tractato Armenius uel Commagenus haruspex;
<juve. sati. 6.551>	Pectora pullorum rimabitur, exta catelli
<juve. sati. 6.552>	Interdum et pueri; faciet quod deferat ipse.
<juve. sati. 6.553>	Chaldaeis sed maior erit fiducia: quidquid
<juve. sati. 6.554>	Dixerit astrologus, credent a fonte relatum
<juve. sati. 6.555>	Hammonis, quoniam Delphis oracula cessant
<juve. sati. 6.556>	Et genus humanum damnat caligo futuri.
<juve. sati. 6.557>	Praecipuus tamen est horum, qui saepius exul,
<juve. sati. 6.558>	Cuius amicitia conducendaque tabella
<juve. sati. 6.559>	Magnus ciuis obit et formidatus Othoni.
<juve. sati. 6.560>	Inde fides artis, sonuit si dextera ferro
<juve. sati. 6.561>	Laeuaque, si longe castrorum in carcere mansit.
<juve. sati. 6.562>	Nemo mathematicus genium indemnatus habebit,
<juve. sati. 6.563>	Sed qui paene perit, cui uix in Cyclada mitti
<juve. sati. 6.564>	Contigit et parua tandem caruisse Seripho.
<juve. sati. 6.565>	Consulit ictericae lento de funere matris,
<juve. sati. 6.566>	Ante tamen de te Tanaquil tua, quando sororem
<juve. sati. 6.567>	Efferat et patruos, an sit uicturus adulter
<juve. sati. 6.568>	Post ipsam; quid enim maius dare numina possunt?
<juve. sati. 6.569>	Haec tamen ignorat quid sidus triste minetur
<juve. sati. 6.570>	Saturni, quo laeta Venus se proferat astro,
<juve. sati. 6.571>	Quis mensis damnis, quae dentur tempora lucro:
<juve. sati. 6.572>	Illius occursus etiam uitare memento,
<juve. sati. 6.573>	In cuius manibus ceu pinguia sucina tritas
<juve. sati. 6.574>	Cernis ephemeridas, quae nullum consulit et iam
<juve. sati. 6.575>	Consulitur, quae castra uiro patriamque petente
<juve. sati. 6.576>	Non ibit pariter numeris reuocata Thrasylli.
<juve. sati. 6.577>	Ad primum lapidem uectari cum placet, hora
<juve. sati. 6.578>	Sumitur ex libro; si prurit frictus ocelli
<juve. sati. 6.579>	Angulus, inspecta genesi collyria poscit;
<juve. sati. 6.580>	Aegra licet iaceat, capiendo nulla uidetur
<juve. sati. 6.581>	Aptior hora cibo nisi quam dederit Petosiris.
<juve. sati. 6.582>	Si mediocris erit, spatium lustrabit utrimque
<juve. sati. 6.583>	Metarum et sortes ducet frontemque manumque
<juve. sati. 6.584>	Praebebit uati crebrum poppysma roganti.
<juve. sati. 6.585>	Diuitibus responsa dabit Phryx augur et inde
<juve. sati. 6.586>	Conductus, dabit astrorum mundique peritus
<juve. sati. 6.587>	Atque aliquis senior qui publica fulgura condit.
<juve. sati. 6.588>	Plebeium in circo positum est et in aggere fatum.
<juve. sati. 6.589>	Quae nudis longum ostendit ceruicibus aurum
<juve. sati. 6.590>	Consulit ante falas delphinorumque columnas
<juve. sati. 6.591>	An saga uendenti nubat caupone relicto.
<juve. sati. 6.592>	Hae tamen et partus subeunt discrimen et omnis
<juve. sati. 6.593>	Nutricis tolerant fortuna urguente labores,
<juve. sati. 6.594>	Sed iacet aurato uix ulla puerpera lecto.
<juve. sati. 6.595>	Tantum artes huius, tantum medicamina possunt,
<juve. sati. 6.596>	Quae steriles facit atque homines in uentre necandos
<juve. sati. 6.597>	Conducit. gaude, infelix, atque ipse bibendum
<juve. sati. 6.598>	Porrige quidquid erit; nam si distendere uellet
<juve. sati. 6.599>	Et uexare uterum pueris salientibus, esses
<juve. sati. 6.600>	Aethiopis fortasse pater, mox decolor heres
<juve. sati. 6.601>	Impleret tabulas numquam tibi mane uidendus.
<juve. sati. 6.602>	Transeo suppositos et gaudia uotaque saepe
<juve. sati. 6.603>	Ad spurcos decepta lacus, saepe inde petitos
<juve. sati. 6.604>	Pontifices, salios Scaurorum nomina falso
<juve. sati. 6.605>	Corpore laturos. stat Fortuna improba noctu
<juve. sati. 6.606>	Adridens nudis infantibus: hos fouet omni
<juve. sati. 6.607>	Inuoluitque sinu, domibus tunc porrigit altis
<juve. sati. 6.608>	Secretumque sibi mimum parat; hos amat, his se
<juve. sati. 6.609>	Ingerit utque suos semper producit alumnos.
<juve. sati. 6.610>	Hic magicos adfert cantus, hic Thessala uendit
<juve. sati. 6.611>	Philtra, quibus ualeat mentem uexare mariti
<juve. sati. 6.612>	Et solea pulsare natis. quod desipis, inde est,
<juve. sati. 6.613>	Inde animi caligo et magna obliuio rerum
<juve. sati. 6.614>	Quas modo gessisti. tamen hoc tolerabile, si non
<juve. sati. 6.615>	Et furere incipias ut auunculus ille Neronis,
<juve. sati. 6.616>	Cui totam tremuli frontem Caesonia pulli
<juve. sati. 6.617>	Infudit. quae non faciet quod principis uxor?
<juve. sati. 6.618>	Ardebant cuncta et fracta compage ruebant
<juve. sati. 6.619>	Non aliter quam si fecisset Iuno maritum
<juve. sati. 6.620>	Insanum. minus ergo nocens erit Agrippinae
<juve. sati. 6.621>	Boletus, siquidem unius praecordia pressit
<juve. sati. 6.622>	Ille senis tremulumque caput descendere iussit
<juve. sati. 6.623>	In caelum et longa manantia labra saliua:
<juve. sati. 6.624>	Haec poscit ferrum atque ignes, haec potio torquet,
<juve. sati. 6.625>	Haec lacerat mixtos equitum cum sanguine patres.
<juve. sati. 6.626>	Tanti partus equae, tanti una uenefica constat.
<juve. sati. 6.627>	Oderunt natos de paelice; nemo repugnet,
<juve. sati. 6.628>	Nemo uetet, iam iam priuignum occidere fas est.
<juve. sati. 6.629>	Vos ego, pupilli, moneo, quibus amplior est res,
<juve. sati. 6.630>	Custodite animas et nulli credite mensae:
<juve. sati. 6.631>	Liuida materno feruent adipata ueneno.
<juve. sati. 6.632>	Mordeat ante aliquis quidquid porrexerit illa
<juve. sati. 6.633>	Quae peperit, timidus praegustet pocula papas.
<juve. sati. 6.634>	Fingimus haec altum satura sumente coturnum
<juve. sati. 6.635>	Scilicet, et finem egressi legemque priorum
<juve. sati. 6.636>	Grande Sophocleo carmen bacchamur hiatu,
<juve. sati. 6.637>	Montibus ignotum Rutulis caeloque Latino?
<juve. sati. 6.638>	Nos utinam uani. sed clamat Pontia "feci,
<juve. sati. 6.639>	Confiteor, puerisque meis aconita paraui,
<juve. sati. 6.640>	Quae deprensa patent; facinus tamen ipsa peregi."
<juve. sati. 6.641>	Tune duos una, saeuissima uipera, cena?
<juve. sati. 6.642>	Tune duos? "septem, si septem forte fuissent."
<juve. sati. 6.643>	Credamus tragicis quidquid de Colchide torua
<juve. sati. 6.644>	Dicitur et Procne; nil contra conor. et illae
<juve. sati. 6.645>	Grandia monstra suis audebant temporibus, sed
<juve. sati. 6.646>	Non propter nummos. minor admiratio summis
<juve. sati. 6.647>	Debetur monstris, quotiens facit ira nocentes
<juve. sati. 6.648>	Hunc sexum et rabie iecur incendente feruntur
<juve. sati. 6.649>	Praecipites, ut saxa iugis abrupta, quibus mons
<juve. sati. 6.650>	Subtrahitur cliuoque latus pendente recedit.
<juve. sati. 6.651>	Illam ego non tulerim quae computat et scelus ingens
<juve. sati. 6.652>	Sana facit. spectant subeuntem fata mariti
<juve. sati. 6.653>	Alcestim et, similis si permutatio detur,
<juve. sati. 6.654>	Morte uiri cupiant animam seruare catellae.
<juve. sati. 6.655>	Occurrent multae tibi Belides atque Eriphylae
<juve. sati. 6.656>	Mane, Clytemestram nullus non uicus habebit.
<juve. sati. 6.657>	Hoc tantum refert, quod Tyndaris illa bipennem
<juve. sati. 6.658>	Insulsam et fatuam dextra laeuaque tenebat;
<juve. sati. 6.659>	At nunc res agitur tenui pulmone rubetae,
<juve. sati. 6.660>	Sed tamen et ferro, si praegustarit Atrides
<juve. sati. 6.661>	Pontica ter uicti cautus medicamina regis.
<juve. sati. 7.1>	Et spes et ratio studiorum in Caesare tantum;
<juve. sati. 7.2>	Solus enim tristes hac tempestate Camenas
<juve. sati. 7.3>	Respexit, cum iam celebres notique poetae
<juve. sati. 7.4>	Balneolum Gabiis, Romae conducere furnos
<juve. sati. 7.5>	Temptarent, nec foedum alii nec turpe putarent
<juve. sati. 7.6>	Praecones fieri, cum desertis Aganippes
<juve. sati. 7.7>	Vallibus esuriens migraret in atria Clio.
<juve. sati. 7.8>	Nam si Pieria quadrans tibi nullus in umbra
<juve. sati. 7.9>	Ostendatur, ames nomen uictumque Machaerae
<juve. sati. 7.10>	Et uendas potius commissa quod auctio uendit
<juve. sati. 7.11>	Stantibus, oenophorum, tripedes, armaria, cistas,
<juve. sati. 7.12>	Alcithoen Pacci, Thebas et Terea Fausti.
<juve. sati. 7.13>	Hoc satius quam si dicas sub iudice "uidi"
<juve. sati. 7.14>	Quod non uidisti; faciant equites Asiani,
<juve. sati. 7.15>	[Quamquam et Cappadoces faciant equitesque Bithyni]
<juve. sati. 7.16>	Altera quos nudo traducit gallica talo.
<juve. sati. 7.17>	Nemo tamen studiis indignum ferre laborem
<juve. sati. 7.18>	Cogetur posthac, nectit quicumque canoris
<juve. sati. 7.19>	Eloquium uocale modis laurumque momordit.
<juve. sati. 7.20>	Hoc agite, o iuuenes. circumspicit et stimulat uos
<juve. sati. 7.21>	Materiamque sibi ducis indulgentia quaerit.
<juve. sati. 7.22>	Si qua aliunde putas rerum expectanda tuarum
<juve. sati. 7.23>	Praesidia atque ideo croceae membrana tabellae
<juve. sati. 7.24>	Impletur, lignorum aliquid posce ocius et quae
<juve. sati. 7.25>	Componis dona Veneris, Telesine, marito,
<juve. sati. 7.26>	Aut clude et positos tinea pertunde libellos.
<juve. sati. 7.27>	Frange miser calamum uigilataque proelia dele,
<juve. sati. 7.28>	Qui facis in parua sublimia carmina cella,
<juve. sati. 7.29>	Vt dignus uenias hederis et imagine macra.
<juve. sati. 7.30>	Spes nulla ulterior; didicit iam diues auarus
<juve. sati. 7.31>	Tantum admirari, tantum laudare disertos,
<juve. sati. 7.32>	Vt pueri Iunonis auem. sed defluit aetas
<juve. sati. 7.33>	Et pelagi patiens et cassidis atque ligonis.
<juve. sati. 7.34>	Taedia tunc subeunt animos, tunc seque suamque
<juve. sati. 7.35>	Terpsichoren odit facunda et nuda senectus.
<juve. sati. 7.36>	Accipe nunc artes. ne quid tibi conferat iste,
<juve. sati. 7.37>	Quem colis et Musarum et Apollinis aede relicta,
<juve. sati. 7.38>	Ipse facit uersus atque uni cedit Homero
<juve. sati. 7.39>	Propter mille annos, et si dulcedine famae
<juve. sati. 7.40>	Succensus recites, maculosas commodat aedes.
<juve. sati. 7.41>	Haec longe ferrata domus seruire iubetur
<juve. sati. 7.42>	In qua sollicitas imitatur ianua portas.
<juve. sati. 7.43>	Scit dare libertos extrema in parte sedentis
<juve. sati. 7.44>	Ordinis et magnas comitum disponere uoces;
<juve. sati. 7.45>	Nemo dabit regum quanti subsellia constant
<juve. sati. 7.46>	Et quae conducto pendent anabathra tigillo
<juve. sati. 7.47>	Quaeque reportandis posita est orchestra cathedris.
<juve. sati. 7.48>	Nos tamen hoc agimus tenuique in puluere sulcos
<juve. sati. 7.49>	Ducimus et litus sterili uersamus aratro.
<juve. sati. 7.50>	Nam si discedas, [laqueo tenet ambitiosi
<juve. sati. 7.51>	Consuetudo mali,] tenet insanabile multos
<juve. sati. 7.52>	Scribendi cacoethes et aegro in corde senescit.
<juve. sati. 7.53>	Sed uatem egregium, cui non sit publica uena,
<juve. sati. 7.54>	Qui nihil expositum soleat deducere, nec qui
<juve. sati. 7.55>	Communi feriat carmen triuiale moneta,
<juve. sati. 7.56>	Hunc, qualem nequeo monstrare et sentio tantum,
<juve. sati. 7.57>	Anxietate carens animus facit, omnis acerbi
<juve. sati. 7.58>	Impatiens, cupidus siluarum aptusque bibendis
<juve. sati. 7.59>	Fontibus Aonidum. neque enim cantare sub antro
<juve. sati. 7.60>	Pierio thyrsumque potest contingere maesta
<juve. sati. 7.61>	Paupertas atque aeris inops, quo nocte dieque
<juve. sati. 7.62>	Corpus eget: satur est cum dicit Horatius "euhoe."
<juve. sati. 7.63>	Quis locus ingenio, nisi cum se carmine solo
<juve. sati. 7.64>	Vexant et dominis Cirrhae Nysaeque feruntur
<juve. sati. 7.65>	Pectora uestra duas non admittentia curas?
<juve. sati. 7.66>	Magnae mentis opus nec de lodice paranda
<juve. sati. 7.67>	Attonitae currus et equos faciesque deorum
<juve. sati. 7.68>	Aspicere et qualis Rutulum confundat Erinys.
<juve. sati. 7.69>	Nam si Vergilio puer et tolerabile desset
<juve. sati. 7.70>	Hospitium, caderent omnes a crinibus hydri,
<juve. sati. 7.71>	Surda nihil gemeret graue bucina. poscimus ut sit
<juve. sati. 7.72>	Non minor antiquo Rubrenus Lappa coturno,
<juve. sati. 7.73>	Cuius et alueolos et laenam pignerat Atreus?
<juve. sati. 7.74>	Non habet infelix Numitor quod mittat amico,
<juve. sati. 7.75>	Quintillae quod donet habet, nec defuit illi
<juve. sati. 7.76>	Vnde emeret multa pascendum carne leonem
<juve. sati. 7.77>	Iam domitum; constat leuiori belua sumptu
<juve. sati. 7.78>	Nimirum et capiunt plus intestina poetae.
<juve. sati. 7.79>	Contentus fama iaceat Lucanus in hortis
<juve. sati. 7.80>	Marmoreis, at Serrano tenuique Saleio
<juve. sati. 7.81>	Gloria quantalibet quid erit, si gloria tantum est?
<juve. sati. 7.82>	Curritur ad uocem iucundam et carmen amicae
<juve. sati. 7.83>	Thebaidos, laetam cum fecit Statius urbem
<juve. sati. 7.84>	Promisitque diem: tanta dulcedine captos
<juve. sati. 7.85>	Adficit ille animos tantaque libidine uulgi
<juve. sati. 7.86>	Auditur. sed cum fregit subsellia uersu
<juve. sati. 7.87>	Esurit, intactam Paridi nisi uendit Agauen.
<juve. sati. 7.88>	Ille et militiae multis largitus honorem
<juve. sati. 7.89>	Semenstri uatum digitos circumligat auro.
<juve. sati. 7.90>	Quod non dant proceres, dabit histrio. tu Camerinos
<juve. sati. 7.91>	Et Baream, tu nobilium magna atria curas?
<juve. sati. 7.92>	Praefectos Pelopea facit, Philomela tribunos.
<juve. sati. 7.93>	Haut tamen inuideas uati quem pulpita pascunt.
<juve. sati. 7.94>	Quis tibi Maecenas, quis nunc erit aut Proculeius
<juve. sati. 7.95>	Aut Fabius, quis Cotta iterum, quis Lentulus alter?
<juve. sati. 7.96>	Tum par ingenio pretium, tunc utile multis
<juve. sati. 7.97>	Pallere et uinum toto nescire Decembri.
<juve. sati. 7.98>	Vester porro labor fecundior, historiarum
<juve. sati. 7.99>	Scriptores? perit hic plus temporis atque olei plus.
<juve. sati. 7.100>	Nullo quippe modo millensima pagina surgit
<juve. sati. 7.101>	Omnibus et crescit multa damnosa papyro;
<juve. sati. 7.102>	Sic ingens rerum numerus lubet atque operum lex.
<juve. sati. 7.103>	Quae tamen inde seges? terrae quis fructus apertae?
<juve. sati. 7.104>	Quis dabit historico quantum daret acta legenti?
<juve. sati. 7.105>	"Sed genus ignauum, quod lecto gaudet et umbra."
<juve. sati. 7.106>	Dic igitur quid causidicis ciuilia praestent
<juve. sati. 7.107>	Officia et magno comites in fasce libelli.
<juve. sati. 7.108>	Ipsi magna sonant, sed tum cum creditor audit
<juve. sati. 7.109>	Praecipue, uel si tetigit latus acrior illo
<juve. sati. 7.110>	Qui uenit ad dubium grandi cum codice nomen.
<juve. sati. 7.111>	Tunc inmensa caui spirant mendacia folles
<juve. sati. 7.112>	Conspuiturque sinus; ueram deprendere messem
<juve. sati. 7.113>	Si libet, hinc centum patrimonia causidicorum,
<juve. sati. 7.114>	Parte alia solum russati pone Lacertae.
<juve. sati. 7.115>	Consedere duces, surgis tu pallidus Aiax
<juve. sati. 7.116>	Dicturus dubia pro libertate bubulco
<juve. sati. 7.117>	Iudice. rumpe miser tensum iecur, ut tibi lasso
<juve. sati. 7.118>	Figantur uirides, scalarum gloria, palmae.
<juve. sati. 7.119>	Quod uocis pretium? siccus petasunculus et uas
<juve. sati. 7.120>	Pelamydum aut ueteres, Maurorum epimenia, bulbi
<juve. sati. 7.121>	Aut uinum Tiberi deuectum, quinque lagonae.
<juve. sati. 7.122>	Si quater egisti, si contigit aureus unus,
<juve. sati. 7.123>	Inde cadunt partes ex foedere pragmaticorum.
<juve. sati. 7.124>	"Aemilio dabitur quantum licet, et melius nos
<juve. sati. 7.125>	Egimus." huius enim stat currus aeneus, alti
<juve. sati. 7.126>	Quadriiuges in uestibulis, atque ipse feroci
<juve. sati. 7.127>	Bellatore sedens curuatum hastile minatur
<juve. sati. 7.128>	Eminus et statua meditatur proelia lusca.
<juve. sati. 7.129>	Sic Pedo conturbat, Matho deficit, exitus hic est
<juve. sati. 7.130>	Tongilii, magno cum rhinocerote lauari
<juve. sati. 7.131>	Qui solet et uexat lutulenta balnea turba
<juve. sati. 7.132>	Perque forum iuuenes longo premit assere Maedos
<juve. sati. 7.133>	Empturus pueros, argentum, murrina, uillas;
<juve. sati. 7.134>	Spondet enim Tyrio stlattaria purpura filo.
<juve. sati. 7.135>	[Et tamen est illis hoc utile. purpura uendit]
<juve. sati. 7.136>	Causidicum uendunt amethystina; conuenit illi
<juve. sati. 7.137>	Et strepitu et facie maioris uiuere census,
<juve. sati. 7.138>	Sed finem impensae non seruat prodiga Roma.
<juve. sati. 7.139>	Fidimus eloquio? Ciceroni nemo ducentos
<juve. sati. 7.140>	Nunc dederit nummos, nisi fulserit anulus ingens.
<juve. sati. 7.141>	Respicit haec primum qui litigat, an tibi serui
<juve. sati. 7.142>	Octo, decem comites, an post te sella, togati
<juve. sati. 7.143>	Ante pedes. ideo conducta Paulus agebat
<juve. sati. 7.144>	Sardonyche, atque ideo pluris quam Gallus agebat,
<juve. sati. 7.145>	Quam Basilus. rara in tenui facundia panno.
<juve. sati. 7.146>	Quando licet Basilo flentem producere matrem?
<juve. sati. 7.147>	Quis bene dicentem Basilum ferat? accipiat te
<juve. sati. 7.148>	Gallia uel potius nutricula causidicorum
<juve. sati. 7.149>	Africa, si placuit mercedem ponere linguae.
<juve. sati. 7.150>	Declamare doces? o ferrea pectora Vetti,
<juve. sati. 7.151>	Cum perimit saeuos classis numerosa tyrannos.
<juve. sati. 7.152>	Nam quaecumque sedens modo legerat, haec eadem stans
<juve. sati. 7.153>	Perferet atque eadem cantabit uersibus isdem.
<juve. sati. 7.154>	Occidit miseros crambe repetita magistros.
<juve. sati. 7.155>	Quis color et quod sit causae genus atque ubi summa
<juve. sati. 7.156>	Quaestio, quae ueniant diuersa parte sagittae,
<juve. sati. 7.157>	Nosse uolunt omnes, mercedem soluere nemo.
<juve. sati. 7.158>	"Mercedem appellas? quid enim scio?" "culpa docentis
<juve. sati. 7.159>	Scilicet arguitur, quod laeuae parte mamillae
<juve. sati. 7.160>	Nil salit Arcadico iuueni, cuius mihi sexta
<juve. sati. 7.161>	Quaque die miserum dirus caput Hannibal implet,
<juve. sati. 7.162>	Quidquid id est de quo deliberat, an petat urbem
<juve. sati. 7.163>	A Cannis, an post nimbos et fulmina cautus
<juve. sati. 7.164>	Circumagat madidas a tempestate cohortes.
<juve. sati. 7.165>	Quantum uis stipulare et protinus accipe: quid do
<juve. sati. 7.166>	Vt totiens illum pater audiat?" haec alii sex
<juve. sati. 7.167>	Vel plures uno conclamant ore sophistae
<juve. sati. 7.168>	Et ueras agitant lites raptore relicto;
<juve. sati. 7.169>	Fusa uenena silent, malus ingratusque maritus
<juve. sati. 7.170>	Et quae iam ueteres sanant mortaria caecos.
<juve. sati. 7.171>	Ergo sibi dabit ipse rudem, si nostra mouebunt
<juve. sati. 7.172>	Consilia, et uitae diuersum iter ingredietur
<juve. sati. 7.173>	Ad pugnam qui rhetorica descendit ab umbra,
<juve. sati. 7.174>	Summula ne pereat qua uilis tessera uenit
<juve. sati. 7.175>	Frumenti; quippe haec merces lautissima. tempta
<juve. sati. 7.176>	Chrysogonus quanti doceat uel Pollio quanti
<juve. sati. 7.177>	Lautorum pueros, artem scindes Theodori.
<juve. sati. 7.178>	Balnea sescentis et pluris porticus in qua
<juve. sati. 7.179>	Gestetur dominus quotiens pluit. anne serenum
<juve. sati. 7.180>	Expectet spargatque luto iumenta recenti?
<juve. sati. 7.181>	Hic potius, namque hic mundae nitet ungula mulae.
<juve. sati. 7.182>	Parte alia longis Numidarum fulta columnis
<juve. sati. 7.183>	Surgat et algentem rapiat cenatio solem.
<juve. sati. 7.184>	Quanticumque domus, ueniet qui fercula docte
<juve. sati. 7.185>	Componit, ueniet qui pulmentaria condit.
<juve. sati. 7.186>	Hos inter sumptus sestertia Quintiliano,
<juve. sati. 7.187>	Vt multum, duo sufficient: res nulla minoris
<juve. sati. 7.188>	Constabit patri quam filius. "unde igitur tot
<juve. sati. 7.189>	Quintilianus habet saltus?" exempla nouorum
<juve. sati. 7.190>	Fatorum transi. felix et pulcher et acer,
<juve. sati. 7.191>	Felix et sapiens et nobilis et generosus
<juve. sati. 7.192>	Adpositam nigrae lunam subtexit alutae,
<juve. sati. 7.193>	Felix orator quoque maximus et iaculator
<juve. sati. 7.194>	Et, si perfrixit, cantat bene. distat enim quae
<juve. sati. 7.195>	Sidera te excipiant modo primos incipientem
<juve. sati. 7.196>	Edere uagitus et adhuc a matre rubentem.
<juve. sati. 7.197>	Si Fortuna uolet, fies de rhetore consul;
<juve. sati. 7.198>	Si uolet haec eadem, fiet de consule rhetor.
<juve. sati. 7.199>	Ventidius quid enim? quid Tullius? anne aliud quam
<juve. sati. 7.200>	Sidus et occulti miranda potentia fati?
<juve. sati. 7.201>	Seruis regna dabunt, captiuis fata triumphum.
<juve. sati. 7.202>	Felix ille tamen coruo quoque rarior albo.
<juve. sati. 7.203>	Paenituit multos uanae sterilisque cathedrae,
<juve. sati. 7.204>	Sicut Tharsimachi probat exitus atque Secundi
<juve. sati. 7.205>	Carrinatis; et hunc inopem uidistis, Athenae,
<juve. sati. 7.206>	Nil praeter gelidas ausae conferre cicutas.
<juve. sati. 7.207>	Di maiorum umbris tenuem et sine pondere terram
<juve. sati. 7.208>	Spirantisque crocos et in urna perpetuum uer,
<juve. sati. 7.209>	Qui praeceptorem sancti uoluere parentis
<juve. sati. 7.210>	Esse loco. metuens uirgae iam grandis Achilles
<juve. sati. 7.211>	Cantabat patriis in montibus et cui non tunc
<juve. sati. 7.212>	Eliceret risum citharoedi cauda magistri;
<juve. sati. 7.213>	Sed Rufum atque alios caedit sua quemque iuuentus,
<juve. sati. 7.214>	Rufum, quem totiens Ciceronem Allobroga dixit.
<juve. sati. 7.215>	Quis gremio Celadi doctique Palaemonis adfert
<juve. sati. 7.216>	Quantum grammaticus meruit labor? et tamen ex hoc,
<juve. sati. 7.217>	Quodcumque est (minus est autem quam rhetoris aera),
<juve. sati. 7.218>	Discipuli custos praemordet acoenonoetus
<juve. sati. 7.219>	Et qui dispensat frangit sibi. cede, Palaemon,
<juve. sati. 7.220>	Et patere inde aliquid decrescere, non aliter quam
<juve. sati. 7.221>	Institor hibernae tegetis niueique cadurci,
<juve. sati. 7.222>	Dummodo non pereat mediae quod noctis ab hora
<juve. sati. 7.223>	Sedisti, qua nemo faber, qua nemo sederet
<juve. sati. 7.224>	Qui docet obliquo lanam deducere ferro,
<juve. sati. 7.225>	Dummodo non pereat totidem olfecisse lucernas
<juve. sati. 7.226>	Quot stabant pueri, cum totus decolor esset
<juve. sati. 7.227>	Flaccus et haereret nigro fuligo Maroni.
<juve. sati. 7.228>	Rara tamen merces quae cognitione tribuni
<juve. sati. 7.229>	Non egeat. sed uos saeuas imponite leges,
<juve. sati. 7.230>	Vt praeceptori uerborum regula constet,
<juve. sati. 7.231>	Vt legat historias, auctores nouerit omnes
<juve. sati. 7.232>	Tamquam ungues digitosque suos, ut forte rogatus,
<juve. sati. 7.233>	Dum petit aut thermas aut Phoebi balnea, dicat
<juve. sati. 7.234>	Nutricem Anchisae, nomen patriamque nouercae
<juve. sati. 7.235>	Anchemoli, dicat quot Acestes uixerit annis,
<juve. sati. 7.236>	Quot Siculi Phrygibus uini donauerit urnas.
<juve. sati. 7.237>	Exigite ut mores teneros ceu pollice ducat,
<juve. sati. 7.238>	Vt si quis cera uoltum facit; exigite ut sit
<juve. sati. 7.239>	Et pater ipsius coetus, ne turpia ludant,
<juve. sati. 7.240>	Ne faciant uicibus. non est leue tot puerorum
<juve. sati. 7.241>	Obseruare manus oculosque in fine trementis.
<juve. sati. 7.242>	"Haec" inquit "cura; sed cum se uerterit annus,
<juve. sati. 7.243>	Accipe, uictori populus quod postulat, aurum."
<juve. sati. 8.1>	Stemmata quid faciunt? quid prodest, Pontice, longo
<juve. sati. 8.2>	Sanguine censeri, pictos ostendere uultus
<juve. sati. 8.3>	Maiorum et stantis in curribus Aemilianos
<juve. sati. 8.4>	Et Curios iam dimidios umeroque minorem
<juve. sati. 8.5>	Coruinum et Galbam auriculis nasoque carentem,
<juve. sati. 8.6>	[Quis fructus generis tabula iactare capaci
<juve. sati. 8.7>	Coruinum, posthac multa contingere uirga
<juve. sati. 8.8>	Fumosos equitum cum dictatore magistros,]
<juve. sati. 8.9>	Si coram Lepidis male uiuitur? effigies quo
<juve. sati. 8.10>	Tot bellatorum, si luditur alea pernox
<juve. sati. 8.11>	Ante Numantinos, si dormire incipis ortu
<juve. sati. 8.12>	Luciferi, quo signa duces et castra mouebant?
<juve. sati. 8.13>	Cur Allobrogicis et magna gaudeat ara
<juve. sati. 8.14>	Natus in Herculeo Fabius lare, si cupidus, si
<juve. sati. 8.15>	Vanus et Euganea quantumuis mollior agna,
<juve. sati. 8.16>	Si tenerum attritus Catinensi pumice lumbum
<juve. sati. 8.17>	Squalentis traducit auos emptorque ueneni
<juve. sati. 8.18>	Frangenda miseram funestat imagine gentem?
<juve. sati. 8.19>	Tota licet ueteres exornent undique cerae
<juve. sati. 8.20>	Atria, nobilitas sola est atque unica uirtus.
<juve. sati. 8.21>	Paulus uel Cossus uel Drusus moribus esto,
<juve. sati. 8.22>	Hos ante effigies maiorum pone tuorum,
<juve. sati. 8.23>	Praecedant ipsas illi te consule uirgas.
<juve. sati. 8.24>	Prima mihi debes animi bona. sanctus haberi
<juve. sati. 8.25>	Iustitiaeque tenax factis dictisque mereris?
<juve. sati. 8.26>	Agnosco procerem; salue Gaetulice, seu tu
<juve. sati. 8.27>	Silanus: quocumque alto de sanguine rarus
<juve. sati. 8.28>	Ciuis et egregius patriae contingis ouanti,
<juve. sati. 8.29>	Exclamare libet populus quod clamat Osiri
<juve. sati. 8.30>	Inuento. quis enim generosum dixerit hunc qui
<juve. sati. 8.31>	Indignus genere et praeclaro nomine tantum
<juve. sati. 8.32>	Insignis? nanum cuiusdam Atlanta uocamus,
<juve. sati. 8.33>	Aethiopem Cycnum, prauam extortamque puellam
<juve. sati. 8.34>	Europen; canibus pigris scabieque uetusta
<juve. sati. 8.35>	Leuibus et siccae lambentibus ora lucernae
<juve. sati. 8.36>	Nomen erit pardus, tigris, leo, si quid adhuc est
<juve. sati. 8.37>	Quod fremat in terris uiolentius. ergo cauebis
<juve. sati. 8.38>	Et metues ne tu sic Creticus aut Camerinus.
<juve. sati. 8.39>	His ego quem monui? tecum mihi sermo, Rubelli
<juve. sati. 8.40>	Blande. tumes alto Drusorum stemmate, tamquam
<juve. sati. 8.41>	Feceris ipse aliquid propter quod nobilis esses,
<juve. sati. 8.42>	Vt te conciperet quae sanguine fulget Iuli,
<juve. sati. 8.43>	Non quae uentoso conducta sub aggere texit.
<juve. sati. 8.44>	"Vos humiles" inquis "uulgi pars ultima nostri,
<juve. sati. 8.45>	Quorum nemo queat patriam monstrare parentis
<juve. sati. 8.46>	Ast ego Cecropides." uiuas et originis huius
<juve. sati. 8.47>	Gaudia longa feras. tamen ima plebe Quiritem
<juve. sati. 8.48>	Facundum inuenies, solet hic defendere causas
<juve. sati. 8.49>	Nobilis indocti; ueniet de plebe togata
<juve. sati. 8.50>	Qui iuris nodos et legum aenigmata soluat;
<juve. sati. 8.51>	Hinc petit Euphraten iuuenis domitique Bataui
<juve. sati. 8.52>	Custodes aquilas armis industrius; at tu
<juve. sati. 8.53>	Nil nisi Cecropides truncoque simillimus Hermae.
<juve. sati. 8.54>	Nullo quippe alio uincis discrimine quam quod
<juve. sati. 8.55>	Illi marmoreum caput est, tua uiuit imago.
<juve. sati. 8.56>	Dic mihi, Teucrorum proles, animalia muta
<juve. sati. 8.57>	Quis generosa putet nisi fortia. nempe uolucrem
<juve. sati. 8.58>	Sic laudamus equum, facili cui plurima palma
<juve. sati. 8.59>	Feruet et exultat rauco uictoria circo;
<juve. sati. 8.60>	Nobilis hic, quocumque uenit de gramine, cuius
<juve. sati. 8.61>	Clara fuga ante alios et primus in aequore puluis.
<juve. sati. 8.62>	Sed uenale pecus Coryphaei posteritas et
<juve. sati. 8.63>	Hirpini, si rara iugo uictoria sedit.
<juve. sati. 8.64>	Nil ibi maiorum respectus, gratia nulla
<juve. sati. 8.65>	Vmbrarum; dominos pretiis mutare iubentur
<juve. sati. 8.66>	Exiguis, trito ducunt epiraedia collo
<juve. sati. 8.67>	Segnipedes dignique molam uersare nepotes.
<juve. sati. 8.68>	Ergo ut miremur te, non tua, priuum aliquid da
<juve. sati. 8.69>	Quod possim titulis incidere praeter honores
<juve. sati. 8.70>	Quos illis damus ac dedimus, quibus omnia debes.
<juve. sati. 8.71>	Haec satis ad iuuenem quem nobis fama superbum
<juve. sati. 8.72>	Tradit et inflatum plenumque Nerone propinquo;
<juve. sati. 8.73>	Rarus enim ferme sensus communis in illa
<juve. sati. 8.74>	Fortuna. sed te censeri laude tuorum,
<juve. sati. 8.75>	Pontice, noluerim sic ut nihil ipse futurae
<juve. sati. 8.76>	Laudis agas. miserum est aliorum incumbere famae,
<juve. sati. 8.77>	Ne collapsa ruant subductis tecta columnis.
<juve. sati. 8.78>	Stratus humi palmes uiduas desiderat ulmos.
<juve. sati. 8.79>	Esto bonus miles, tutor bonus, arbiter idem
<juve. sati. 8.80>	Integer; ambiguae si quando citabere testis
<juve. sati. 8.81>	Incertaeque rei, Phalaris licet imperet ut sis
<juve. sati. 8.82>	Falsus et admoto dictet periuria tauro,
<juve. sati. 8.83>	Summum crede nefas animam praeferre pudori
<juve. sati. 8.84>	Et propter uitam uiuendi perdere causas.
<juve. sati. 8.85>	Dignus morte perit, cenet licet ostrea centum
<juve. sati. 8.86>	Gaurana et Cosmi toto mergatur aeno.
<juve. sati. 8.87>	Expectata diu tandem prouincia cum te
<juve. sati. 8.88>	Rectorem accipiet, pone irae frena modumque,
<juve. sati. 8.89>	Pone et auaritiae, miserere inopum sociorum:
<juve. sati. 8.90>	Ossa uides rerum uacuis exucta medullis.
<juve. sati. 8.91>	Respice quid moneant leges, quid curia mandet,
<juve. sati. 8.92>	Praemia quanta bonos maneant, quam fulmine iusto
<juve. sati. 8.93>	Et Capito et Tutor ruerint damnante senatu,
<juve. sati. 8.94>	Piratae Cilicum. sed quid damnatio confert?
<juve. sati. 8.95>	Praeconem, Chaerippe, tuis circumspice pannis,
<juve. sati. 8.96>	Cum Pansa eripiat quidquid tibi Natta reliquit,
<juve. sati. 8.97>	Iamque tace; furor est post omnia perdere naulum.
<juve. sati. 8.98>	Non idem gemitus olim neque uulnus erat par
<juve. sati. 8.99>	Damnorum sociis florentibus et modo uictis.
<juve. sati. 8.100>	Plena domus tunc omnis, et ingens stabat aceruos
<juve. sati. 8.101>	Nummorum, Spartana chlamys, conchylia Coa,
<juve. sati. 8.102>	Et cum Parrhasii tabulis signisque Myronis
<juve. sati. 8.103>	Phidiacum uiuebat ebur, nec non Polycliti
<juve. sati. 8.104>	Multus ubique labor, rarae sine Mentore mensae.
<juve. sati. 8.105>	Inde *Dolabella atque hinc* Antonius, inde
<juve. sati. 8.106>	Sacrilegus Verres referebant nauibus altis
<juve. sati. 8.107>	Occulta spolia et plures de pace triumphos.
<juve. sati. 8.108>	Nunc sociis iuga pauca boum, grex paruus equarum,
<juve. sati. 8.109>	Et pater armenti capto eripietur agello,
<juve. sati. 8.110>	Ipsi deinde Lares, si quod spectabile signum.
<juve. sati. 8.111>	[Si quis in aedicula deus unicus; haec etenim sunt
<juve. sati. 8.112>	Pro summis, nam sunt haec maxima. despicias tu]
<juve. sati. 8.113>	Forsitan imbellis Rhodios unctamque Corinthon
<juve. sati. 8.114>	Despicias merito: quid resinata iuuentus
<juve. sati. 8.115>	Cruraque totius facient tibi leuia gentis?
<juve. sati. 8.116>	Horrida uitanda est Hispania, Gallicus axis
<juve. sati. 8.117>	Illyricumque latus; parce et messoribus illis
<juve. sati. 8.118>	Qui saturant urbem circo scenaeque uacantem;
<juve. sati. 8.119>	Quanta autem inde feres tam dirae praemia culpae,
<juve. sati. 8.120>	Cum tenuis nuper Marius discinxerit Afros?
<juve. sati. 8.121>	Curandum in primis ne magna iniuria fiat
<juve. sati. 8.122>	Fortibus et miseris. tollas licet omne quod usquam est
<juve. sati. 8.123>	Auri atque argenti, scutum gladiumque relinques.
<juve. sati. 8.124>	Et iaculum et galeam; spoliatis arma supersunt.]
<juve. sati. 8.125>	Quod modo proposui, non est sententia, uerum est;
<juve. sati. 8.126>	Credite me uobis folium recitare Sibyllae.
<juve. sati. 8.127>	Si tibi sancta cohors comitum, si nemo tribunal
<juve. sati. 8.128>	Vendit acersecomes, si nullum in coniuge crimen
<juve. sati. 8.129>	Nec per conuentus et cuncta per oppida curuis
<juve. sati. 8.130>	Vnguibus ire parat nummos raptura Celaeno,
<juve. sati. 8.131>	Tum licet a Pico numeres genus, altaque si te
<juve. sati. 8.132>	Nomina delectant omnem Titanida pugnam
<juve. sati. 8.133>	Inter maiores ipsumque Promethea ponas.
<juve. sati. 8.134>	[De quocumque uoles proauom tibi sumito libro.]
<juve. sati. 8.135>	Quod si praecipitem rapit ambitio atque libido,
<juve. sati. 8.136>	Si frangis uirgas sociorum in sanguine, si te
<juve. sati. 8.137>	Delectant hebetes lasso lictore secures,
<juve. sati. 8.138>	Incipit ipsorum contra te stare parentum
<juve. sati. 8.139>	Nobilitas claramque facem praeferre pudendis.
<juve. sati. 8.140>	Omne animi uitium tanto conspectius in se
<juve. sati. 8.141>	Crimen habet, quanto maior qui peccat habetur.
<juve. sati. 8.142>	Quo mihi te, solitum falsas signare tabellas,
<juve. sati. 8.143>	In templis quae fecit auus statuamque parentis
<juve. sati. 8.144>	Ante triumphalem? quo, si nocturnus adulter
<juve. sati. 8.145>	Tempora Santonico uelas adoperta cucullo?
<juve. sati. 8.146>	Praeter maiorum cineres atque ossa uolucri
<juve. sati. 8.147>	Carpento rapitur pinguis Lateranus, et ipse,
<juve. sati. 8.148>	Ipse rotam adstringit sufflamine mulio consul,
<juve. sati. 8.149>	Nocte quidem, sed Luna uidet, sed sidera testes
<juve. sati. 8.150>	Intendunt oculos. finitum tempus honoris
<juve. sati. 8.151>	Cum fuerit, clara Lateranus luce flagellum
<juve. sati. 8.152>	Sumet et occursum numquam trepidabit amici
<juve. sati. 8.153>	Iam senis ac uirga prior adnuet atque maniplos
<juve. sati. 8.154>	Soluet et infundet iumentis hordea lassis.
<juve. sati. 8.155>	Interea, dum lanatas robumque iuuencum
<juve. sati. 8.156>	More Numae caedit, Iouis ante altaria iurat
<juve. sati. 8.157>	Solam Eponam et facies olida ad praesepia pictas.
<juve. sati. 8.158>	Sed cum peruigiles placet instaurare popinas,
<juve. sati. 8.159>	Obuius adsiduo Syrophoenix udus amomo
<juve. sati. 8.160>	Currit, Idymaeae Syrophoenix incola portae
<juve. sati. 8.161>	Hospitis adfectu dominum regemque salutat,
<juve. sati. 8.162>	Et cum uenali Cyane succincta lagona.
<juve. sati. 8.163>	Defensor culpae dicet mihi "fecimus et nos
<juve. sati. 8.164>	Haec iuuenes." esto, desisti nempe nec ultra
<juve. sati. 8.165>	Fouisti errorem. breue sit quod turpiter audes,
<juve. sati. 8.166>	Quaedam cum prima resecentur crimina barba.
<juve. sati. 8.167>	Indulge ueniam pueris: Lateranus ad illos
<juve. sati. 8.168>	Thermarum calices inscriptaque lintea uadit
<juve. sati. 8.169>	Maturus bello Armeniae Syriaeque tuendis
<juve. sati. 8.170>	Amnibus et Rheno atque Histro. praestare Neronem
<juve. sati. 8.171>	Securum ualet haec aetas. mitte Ostia, Caesar,
<juve. sati. 8.172>	Mitte, sed in magna legatum quaere popina:
<juve. sati. 8.173>	Inuenies aliquo cum percussore iacentem,
<juve. sati. 8.174>	Permixtum nautis et furibus ac fugitiuis,
<juve. sati. 8.175>	Inter carnifices et fabros sandapilarum
<juve. sati. 8.176>	Et resupinati cessantia tympana galli.
<juve. sati. 8.177>	Aequa ibi libertas, communia pocula, lectus
<juve. sati. 8.178>	Non alius cuiquam, nec mensa remotior ulli.
<juve. sati. 8.179>	Quid facias talem sortitus, Pontice, seruum?
<juve. sati. 8.180>	Nempe in Lucanos aut Tusca ergastula mittas.
<juve. sati. 8.181>	At uos, Troiugenae, uobis ignoscitis et quae
<juve. sati. 8.182>	Turpia cerdoni Volesos Brutumque decebunt.
<juve. sati. 8.183>	Quid si numquam adeo foedis adeoque pudendis
<juve. sati. 8.184>	Vtimur exemplis, ut non peiora supersint?
<juve. sati. 8.185>	Consumptis opibus uocem, Damasippe, locasti
<juve. sati. 8.186>	Sipario, clamosum ageres ut Phasma Catulli.
<juve. sati. 8.187>	Laureolum uelox etiam bene Lentulus egit,
<juve. sati. 8.188>	Iudice me dignus uera cruce. nec tamen ipsi
<juve. sati. 8.189>	Ignoscas populo; populi frons durior huius,
<juve. sati. 8.190>	Qui sedet et spectat triscurria patriciorum,
<juve. sati. 8.191>	Planipedes audit Fabios, ridere potest qui
<juve. sati. 8.192>	Mamercorum alapas. quanti sua funera uendant
<juve. sati. 8.193>	Quid refert? uendunt nullo cogente Nerone,
<juve. sati. 8.194>	Nec dubitant celsi praetoris uendere ludis.
<juve. sati. 8.195>	Finge tamen gladios inde atque hinc pulpita poni,
<juve. sati. 8.196>	Quid satius? mortem sic quisquam exhorruit, ut sit
<juve. sati. 8.197>	Zelotypus Thymeles, stupidi collega Corinthi?
<juve. sati. 8.198>	Res haut mira tamen citharoedo principe mimus
<juve. sati. 8.199>	Nobilis. haec ultra quid erit nisi ludus? et illic
<juve. sati. 8.200>	Dedecus urbis habes, nec murmillonis in armis
<juve. sati. 8.201>	Nec clipeo Gracchum pugnantem aut falce supina;
<juve. sati. 8.202>	Damnat enim talis habitus [sed damnat et odit,
<juve. sati. 8.203>	Nec galea faciem abscondit]: mouet ecce tridentem.
<juve. sati. 8.204>	Postquam uibrata pendentia retia dextra
<juve. sati. 8.205>	Nequiquam effudit, nudum ad spectacula uultum
<juve. sati. 8.206>	Erigit et tota fugit agnoscendus harena.
<juve. sati. 8.207>	Credamus tunicae, de faucibus aurea cum se
<juve. sati. 8.208>	Porrigat et longo iactetur spira galero.
<juve. sati. 8.209>	Ergo ignominiam grauiorem pertulit omni
<juve. sati. 8.210>	Vulnere cum Graccho iussus pugnare secutor.
<juve. sati. 8.211>	Libera si dentur populo suffragia, quis tam
<juve. sati. 8.212>	Perditus ut dubitet Senecam praeferre Neroni?
<juve. sati. 8.213>	Cuius supplicio non debuit una parari
<juve. sati. 8.214>	Simia nec serpens unus nec culleus unus.
<juve. sati. 8.215>	Par Agamemnonidae crimen, sed causa facit rem
<juve. sati. 8.216>	Dissimilem. quippe ille deis auctoribus ultor
<juve. sati. 8.217>	Patris erat caesi media inter pocula, sed nec
<juve. sati. 8.218>	Electrae iugulo se polluit aut Spartani
<juve. sati. 8.219>	Sanguine coniugii, nullis aconita propinquis
<juve. sati. 8.220>	Miscuit, in scena numquam cantauit Orestes,
<juve. sati. 8.221>	Troica non scripsit. quid enim Verginius armis
<juve. sati. 8.222>	Debuit ulcisci magis aut cum Vindice Galba,
<juve. sati. 8.223>	Quod Nero tam saeua crudaque tyrannide fecit?
<juve. sati. 8.224>	Haec opera atque hae sunt generosi principis artes,
<juve. sati. 8.225>	Gaudentis foedo peregrina ad pulpita cantu
<juve. sati. 8.226>	Prostitui Graiaeque apium meruisse coronae.
<juve. sati. 8.227>	Maiorum effigies habeant insignia uocis,
<juve. sati. 8.228>	Ante pedes Domiti longum tu pone Thyestae
<juve. sati. 8.229>	Syrma uel Antigones seu personam Melanippes,
<juve. sati. 8.230>	Et de marmoreo citharam suspende colosso.
<juve. sati. 8.231>	Quid, Catilina, tuis natalibus atque Cethegi
<juve. sati. 8.232>	Inueniet quisquam sublimius? arma tamen uos
<juve. sati. 8.233>	Nocturna et flammas domibus templisque paratis
<juve. sati. 8.234>	Vt bracatorum pueri Senonumque minores,
<juve. sati. 8.235>	Ausi quod liceat tunica punire molesta.
<juve. sati. 8.236>	Sed uigilat consul uexillaque uestra coercet.
<juve. sati. 8.237>	Hic nouus Arpinas, ignobilis et modo Romae
<juve. sati. 8.238>	Municipalis eques, galeatum ponit ubique
<juve. sati. 8.239>	Praesidium attonitis et in omni monte laborat.
<juve. sati. 8.240>	Tantum igitur muros intra toga contulit illi
<juve. sati. 8.241>	Nominis ac tituli, quantum in Leucade, quantum
<juve. sati. 8.242>	Thessaliae campis Octauius abstulit udo
<juve. sati. 8.243>	Caedibus adsiduis gladio; sed Roma parentem,
<juve. sati. 8.244>	Roma patrem patriae Ciceronem libera dixit.
<juve. sati. 8.245>	Arpinas alius Volscorum in monte solebat
<juve. sati. 8.246>	Poscere mercedes alieno lassus aratro;
<juve. sati. 8.247>	Nodosam post haec frangebat uertice uitem,
<juve. sati. 8.248>	Si lentus pigra muniret castra dolabra.
<juve. sati. 8.249>	Hic tamen et Cimbros et summa pericula rerum
<juve. sati. 8.250>	Excipit et solus trepidantem protegit urbem,
<juve. sati. 8.251>	Atque ideo, postquam ad Cimbros stragemque uolabant
<juve. sati. 8.252>	Qui numquam attigerant maiora cadauera corui,
<juve. sati. 8.253>	Nobilis ornatur lauro collega secunda.
<juve. sati. 8.254>	Plebeiae Deciorum animae, plebeia fuerunt
<juve. sati. 8.255>	Nomina; pro totis legionibus hi tamen et pro
<juve. sati. 8.256>	Omnibus auxiliis atque omni pube Latina
<juve. sati. 8.257>	Sufficiunt dis infernis Terraeque parenti.
<juve. sati. 8.258>	[Pluris enim Decii quam quae seruantur ab illis.]
<juve. sati. 8.259>	Ancilla natus trabeam et diadema Quirini
<juve. sati. 8.260>	Et fascis meruit, regum ultimus ille bonorum.
<juve. sati. 8.261>	Prodita laxabant portarum claustra tyrannis
<juve. sati. 8.262>	Exulibus iuuenes ipsius consulis et quos
<juve. sati. 8.263>	Magnum aliquid dubia pro libertate deceret,
<juve. sati. 8.264>	Quod miraretur cum Coclite Mucius et quae
<juve. sati. 8.265>	Imperii finis Tiberinum uirgo natauit.
<juve. sati. 8.266>	Occulta ad patres produxit crimina seruus
<juve. sati. 8.267>	Matronis lugendus; at illos uerbera iustis
<juve. sati. 8.268>	Adficiunt poenis et legum prima securis.
<juve. sati. 8.269>	Malo pater tibi sit Thersites, dummodo tu sis
<juve. sati. 8.270>	Aeacidae similis Vulcaniaque arma capessas,
<juve. sati. 8.271>	Quam te Thersitae similem producat Achilles.
<juve. sati. 8.272>	Et tamen, ut longe repetas longeque reuoluas
<juve. sati. 8.273>	Nomen, ab infami gentem deducis asylo;
<juve. sati. 8.274>	Maiorum primus, quisquis fuit ille, tuorum
<juve. sati. 8.275>	Aut pastor fuit aut illud quod dicere nolo.
<juve. sati. 9.1>	Scire uelim quare totiens mihi, Naeuole, tristis
<juve. sati. 9.2>	Occurras fronte obducta ceu Marsya uictus.
<juve. sati. 9.3>	Quid tibi cum uultu, qualem deprensus habebat
<juve. sati. 9.4>	Rauola dum Rhodopes uda terit inguina barba?
<juve. sati. 9.5>	[Nos colaphum incutimus lambenti crustula seruo.]
<juve. sati. 9.6>	Non erit hac facie miserabilior Crepereius
<juve. sati. 9.7>	Pollio, qui triplicem usuram praestare paratus
<juve. sati. 9.8>	Circumit et fatuos non inuenit. unde repente
<juve. sati. 9.9>	Tot rugae? certe modico contentus agebas
<juve. sati. 9.10>	Vernam equitem, conuiua ioco mordente facetus
<juve. sati. 9.11>	Et salibus uehemens intra pomeria natis.
<juve. sati. 9.12>	Omnia nunc contra, uultus grauis, horrida siccae
<juve. sati. 9.13>	Silua comae, nullus tota nitor in cute, qualem
<juve. sati. 9.14>	Bruttia praestabat calidi tibi fascia uisci,
<juve. sati. 9.15>	Sed fruticante pilo neglecta et squalida crura.
<juve. sati. 9.16>	Quid macies aegri ueteris, quem tempore longo
<juve. sati. 9.17>	Torret quarta dies olimque domestica febris?
<juve. sati. 9.18>	Deprendas animi tormenta latentis in aegro
<juve. sati. 9.19>	Corpore, deprendas et gaudia; sumit utrumque
<juve. sati. 9.20>	Inde habitum facies. igitur flexisse uideris
<juve. sati. 9.21>	Propositum et uitae contrarius ire priori.
<juve. sati. 9.22>	Nuper enim, ut repeto, fanum Isidis et Ganymedem
<juve. sati. 9.23>	Pacis et aduectae secreta Palatia matris
<juve. sati. 9.24>	Et Cererem (nam quo non prostat femina templo?)
<juve. sati. 9.25>	Notior Aufidio moechus celebrare solebas,
<juve. sati. 9.26>	Quodque taces, ipsos etiam inclinare maritos.
<juve. sati. 9.27>	"Vtile et hoc multis uitae genus, at mihi nullum
<juve. sati. 9.28>	Inde operae pretium. pingues aliquando lacernas,
<juve. sati. 9.29>	Munimenta togae, duri crassique coloris
<juve. sati. 9.30>	Et male percussas textoris pectine Galli
<juve. sati. 9.31>	Accipimus, tenue argentum uenaeque secundae.
<juve. sati. 9.32>	Fata regunt homines, fatum est et partibus illis
<juve. sati. 9.33>	Quas sinus abscondit. nam si tibi sidera cessant,
<juve. sati. 9.34>	Nil faciet longi mensura incognita nerui,
<juve. sati. 9.35>	Quamuis te nudum spumanti Virro labello
<juve. sati. 9.36>	Viderit et blandae adsidue densaeque tabellae
<juve. sati. 9.37>	Sollicitent,     .
<juve. sati. 9.38>	Quod tamen ulterius monstrum quam mollis auarus?
<juve. sati. 9.39>	"Haec tribui, deinde illa dedi, mox plura tulisti."
<juve. sati. 9.40>	Computat et ceuet. ponatur calculus, adsint
<juve. sati. 9.41>	Cum tabula pueri; numera sestertia quinque
<juve. sati. 9.42>	Omnibus in rebus, numerentur deinde labores.
<juve. sati. 9.43>	An facile et pronum est agere intra uiscera penem
<juve. sati. 9.44>	Legitimum atque illic hesternae occurrere cenae?
<juve. sati. 9.45>	Seruus erit minus ille miser qui foderit agrum
<juve. sati. 9.46>	Quam dominum. sed tu sane tenerum et puerum te
<juve. sati. 9.47>	Et pulchrum et dignum cyatho caeloque putabas.
<juve. sati. 9.48>	Vos humili adseculae, uos indulgebitis umquam
<juve. sati. 9.49>	Cultori, iam nec morbo donare parati?
<juve. sati. 9.50>	En cui tu uiridem umbellam, cui sucina mittas
<juve. sati. 9.51>	Grandia, natalis quotiens redit aut madidum uer
<juve. sati. 9.52>	Incipit et strata positus longaque cathedra
<juve. sati. 9.53>	Munera femineis tractat secreta kalendis.
<juve. sati. 9.54>	Dic, passer, cui tot montis, tot praedia seruas
<juve. sati. 9.55>	Apula, tot miluos intra tua pascua lassas?
<juve. sati. 9.56>	Te Trifolinus ager fecundis uitibus implet
<juve. sati. 9.57>	Suspectumque iugum Cumis et Gaurus inanis
<juve. sati. 9.58>	(Nam quis plura linit uicturo dolia musto?)
<juve. sati. 9.59>	Quantum erat exhausti lumbos donare clientis
<juve. sati. 9.60>	Iugeribus paucis! meliusne hic rusticus infans
<juve. sati. 9.61>	Cum matre et casulis et collusore catello
<juve. sati. 9.62>	Cymbala pulsantis legatum fiet amici?
<juve. sati. 9.63>	"Improbus es cum poscis" ait. sed pensio clamat
<juve. sati. 9.64>	"Posce," sed appellat puer unicus ut Polyphemi
<juve. sati. 9.65>	Lata acies per quam sollers euasit Vlixes.
<juve. sati. 9.66>	Alter emendus erit, namque hic non sufficit, ambo
<juve. sati. 9.67>	Pascendi. quid agam bruma spirante? quid, oro,
<juve. sati. 9.68>	Quid dicam scapulis puerorum aquilone Decembri
<juve. sati. 9.69>	Et pedibus? "durate atque expectate cicadas"?
<juve. sati. 9.70>	Verum, ut dissimules, ut mittas cetera, quanto
<juve. sati. 9.71>	Metiris pretio quod, ni tibi deditus essem
<juve. sati. 9.72>	Deuotusque cliens, uxor tua uirgo maneret?
<juve. sati. 9.73>	Scis certe quibus ista modis, quam saepe rogaris
<juve. sati. 9.74>	Et quae pollicitus. fugientem saepe puellam
<juve. sati. 9.75>	Amplexu rapui; tabulas quoque ruperat et iam
<juve. sati. 9.76>	Signabat; tota uix hoc ego nocte redemi
<juve. sati. 9.77>	Te plorante foris. testis mihi lectulus et tu,
<juve. sati. 9.78>	Ad quem peruenit lecti sonus et dominae uox.
<juve. sati. 9.79>	Instabile ac dirimi coeptum et iam paene solutum
<juve. sati. 9.80>	Coniugium in multis domibus seruauit adulter.
<juve. sati. 9.81>	Quo te circumagas? quae prima aut ultima ponas?
<juve. sati. 9.82>	Nullum ergo meritum est, ingrate ac perfide, nullum
<juve. sati. 9.83>	Quod tibi filiolus uel filia nascitur ex me?
<juve. sati. 9.84>	Tollis enim et libris actorum spargere gaudes
<juve. sati. 9.85>	Argumenta uiri. foribus suspende coronas:
<juve. sati. 9.86>	Iam pater es, dedimus quod famae opponere possis.
<juve. sati. 9.87>	Iura parentis habes, propter me scriberis heres,
<juve. sati. 9.88>	Legatum omne capis nec non et dulce caducum.
<juve. sati. 9.89>	Commoda praeterea iungentur multa caducis,
<juve. sati. 9.90>	Si numerum, si tres impleuero." iusta doloris,
<juve. sati. 9.91>	Naeuole, causa tui; contra tamen ille quid adfert?
<juve. sati. 9.92>	"Neglegit atque alium bipedem sibi quaerit asellum.
<juve. sati. 9.93>	Haec soli commissa tibi celare memento
<juve. sati. 9.94>	Et tacitus nostras intra te fige querellas;
<juve. sati. 9.95>	Nam res mortifera est inimicus pumice leuis.
<juve. sati. 9.96>	Qui modo secretum commiserat, ardet et odit,
<juve. sati. 9.97>	Tamquam prodiderim quidquid scio. sumere ferrum,
<juve. sati. 9.98>	Fuste aperire caput, candelam adponere ualuis
<juve. sati. 9.99>	Non dubitat. nec contemnas aut despicias quod
<juve. sati. 9.100>	His opibus numquam cara est annona ueneni.
<juve. sati. 9.101>	Ergo occulta teges ut curia Martis Athenis."
<juve. sati. 9.102>	O Corydon, Corydon, secretum diuitis ullum
<juve. sati. 9.103>	Esse putas? serui ut taceant, iumenta loquentur
<juve. sati. 9.104>	Et canis et postes et marmora. claude fenestras,
<juve. sati. 9.105>	Vela tegant rimas, iunge ostia, tollite lumen,
<juve. sati. 9.106>	E medio fac eant omnes, prope nemo recumbat;
<juve. sati. 9.107>	Quod tamen ad cantum galli facit ille secundi
<juve. sati. 9.108>	Proximus ante diem caupo sciet, audiet et quae
<juve. sati. 9.109>	Finxerunt pariter libarius, archimagiri,
<juve. sati. 9.110>	Carptores. quod enim dubitant componere crimen
<juve. sati. 9.111>	In dominos, quotiens rumoribus ulciscuntur
<juve. sati. 9.112>	Baltea? nec derit qui te per compita quaerat
<juve. sati. 9.113>	Nolentem et miseram uinosus inebriet aurem.
<juve. sati. 9.114>	Illos ergo roges quidquid paulo ante petebas
<juve. sati. 9.115>	A nobis, taceant illi. sed prodere malunt
<juve. sati. 9.116>	Arcanum quam subrepti potare Falerni
<juve. sati. 9.117>	Pro populo faciens quantum Saufeia bibebat.
<juve. sati. 9.118>	Viuendum recte, cum propter plurima, *tunc est*
<juve. sati. 9.119>	Idcirco ut possis linguam contemnere serui
<juve. sati. 9.120>	[Praecipue causis, ut linguas mancipiorum
<juve. sati. 9.121>	Contemnas; nam lingua mali pars pessima serui
<juve. sati. 9.122>	Deterior tamen hic qui liber non erit illis
<juve. sati. 9.123>	Quorum animas et farre suo custodit et aere.]
<juve. sati. 9.124>	"Vtile consilium modo, sed commune, dedisti.
<juve. sati. 9.125>	Nunc mihi quid suades post damnum temporis et spes
<juve. sati. 9.126>	Deceptas? festinat enim decurrere uelox
<juve. sati. 9.127>	Flosculus angustae miseraeque breuissima uitae
<juve. sati. 9.128>	Portio; dum bibimus, dum serta, unguenta, puellas
<juve. sati. 9.129>	Poscimus, obrepit non intellecta senectus."
<juve. sati. 9.130>	Ne trepida, numquam pathicus tibi derit amicus
<juve. sati. 9.131>	Stantibus et saluis his collibus; undique ad illos
<juve. sati. 9.132>	Conuenient et carpentis et nauibus omnes
<juve. sati. 9.133>	Qui digito scalpunt uno caput. altera maior
<juve. sati. 9.134>	Spes superest, tu tantum erucis imprime dentem.
<juve. sati. 9.135>	"Haec exempla para felicibus; at mea Clotho
<juve. sati. 9.136>	Et Lachesis gaudent, si pascitur inguine uenter.
<juve. sati. 9.137>	O parui nostrique Lares, quos ture minuto
<juve. sati. 9.138>	Aut farre et tenui soleo exorare corona,
<juve. sati. 9.139>	Quando ego figam aliquid quo sit mihi tuta senectus
<juve. sati. 9.140>	A tegete et baculo? uiginti milia fenus
<juve. sati. 9.141>	Pigneribus positis, argenti uascula puri,
<juve. sati. 9.142>	Sed quae Fabricius censor notet, et duo fortes
<juve. sati. 9.143>	De grege Moesorum, qui me ceruice locata
<juve. sati. 9.144>	Securum iubeant clamoso insistere circo;
<juve. sati. 9.145>	Sit mihi praeterea curuus caelator, et alter
<juve. sati. 9.146>	Qui multas facies pingit cito; sufficiunt haec.
<juve. sati. 9.147>	Quando ego pauper ero? uotum miserabile, nec spes
<juve. sati. 9.148>	His saltem; nam cum pro me Fortuna uocatur,
<juve. sati. 9.149>	Adfixit ceras illa de naue petitas
<juve. sati. 9.150>	Quae Siculos cantus effugit remige surdo."
<juve. sati. 10.1>	Omnibus in terris, quae sunt a Gadibus usque
<juve. sati. 10.2>	Auroram et Gangen, pauci dinoscere possunt
<juve. sati. 10.3>	Vera bona atque illis multum diuersa, remota
<juve. sati. 10.4>	Erroris nebula. quid enim ratione timemus
<juve. sati. 10.5>	Aut cupimus? quid tam dextro pede concipis ut te
<juve. sati. 10.6>	Conatus non paeniteat uotique peracti?
<juve. sati. 10.7>	Euertere domos totas optantibus ipsis
<juve. sati. 10.8>	Di faciles. nocitura toga, nocitura petuntur
<juve. sati. 10.9>	Militia; torrens dicendi copia multis
<juve. sati. 10.10>	Et sua mortifera est facundia; uiribus ille
<juve. sati. 10.11>	Confisus periit admirandisque lacertis;
<juve. sati. 10.12>	Sed pluris nimia congesta pecunia cura
<juve. sati. 10.13>	Strangulat et cuncta exuperans patrimonia census
<juve. sati. 10.14>	Quanto delphinis ballaena Britannica maior.
<juve. sati. 10.15>	Temporibus diris igitur iussuque Neronis
<juve. sati. 10.16>	Longinum et magnos Senecae praediuitis hortos
<juve. sati. 10.17>	Clausit et egregias Lateranorum obsidet aedes
<juve. sati. 10.18>	Tota cohors: rarus uenit in cenacula miles.
<juve. sati. 10.19>	Pauca licet portes argenti uascula puri
<juve. sati. 10.20>	Nocte iter ingressus, gladium contumque timebis
<juve. sati. 10.21>	Et mota ad lunam trepidabis harundinis umbra:
<juve. sati. 10.22>	Cantabit uacuus coram latrone uiator.
<juve. sati. 10.23>	Prima fere uota et cunctis notissima templis
<juve. sati. 10.24>	Diuitiae, crescant ut opes, ut maxima toto
<juve. sati. 10.25>	Nostra sit arca foro. sed nulla aconita bibuntur
<juve. sati. 10.26>	Fictilibus; tunc illa time cum pocula sumes
<juve. sati. 10.27>	Gemmata et lato Setinum ardebit in auro.
<juve. sati. 10.28>	Iamne igitur laudas quod de sapientibus alter
<juve. sati. 10.29>	Ridebat, quotiens a limine mouerat unum
<juve. sati. 10.30>	Protuleratque pedem, flebat contrarius auctor?
<juve. sati. 10.31>	Sed facilis cuiuis rigidi censura cachinni:
<juve. sati. 10.32>	Mirandum est unde ille oculis suffecerit umor.
<juve. sati. 10.33>	Perpetuo risu pulmonem agitare solebat
<juve. sati. 10.34>	Democritus, quamquam non essent urbibus illis
<juve. sati. 10.35>	Praetextae, trabeae, fasces, lectica, tribunal.
<juve. sati. 10.36>	Quid si uidisset praetorem curribus altis
<juve. sati. 10.37>	Extantem et medii sublimem puluere circi
<juve. sati. 10.38>	In tunica Iouis et pictae Sarrana ferentem
<juve. sati. 10.39>	Ex umeris aulaea togae magnaeque coronae
<juve. sati. 10.40>	Tantum orbem, quanto ceruix non sufficit ulla?
<juve. sati. 10.41>	Quippe tenet sudans hanc publicus et, sibi consul
<juve. sati. 10.42>	Ne placeat, curru seruus portatur eodem.
<juve. sati. 10.43>	Da nunc et uolucrem, sceptro quae surgit eburno,
<juve. sati. 10.44>	Illinc cornicines, hinc praecedentia longi
<juve. sati. 10.45>	Agminis officia et niueos ad frena Quirites,
<juve. sati. 10.46>	Defossa in loculos quos sportula fecit amicos.
<juve. sati. 10.47>	Tum quoque materiam risus inuenit ad omnis
<juve. sati. 10.48>	Occursus hominum, cuius prudentia monstrat
<juve. sati. 10.49>	Summos posse uiros et magna exempla daturos
<juve. sati. 10.50>	Veruecum in patria crassoque sub aere nasci.
<juve. sati. 10.51>	Ridebat curas nec non et gaudia uulgi,
<juve. sati. 10.52>	Interdum et lacrimas, cum Fortunae ipse minaci
<juve. sati. 10.53>	Mandaret laqueum mediumque ostenderet unguem.
<juve. sati. 10.54>	Ergo superuacua aut quae perniciosa petuntur?
<juve. sati. 10.55>	Propter quae fas est genua incerare deorum?
<juve. sati. 10.56>	Quosdam praecipitat subiecta potentia magnae
<juve. sati. 10.57>	Inuidiae, mergit longa atque insignis honorum
<juve. sati. 10.58>	Pagina. descendunt statuae restemque sequuntur,
<juve. sati. 10.59>	Ipsas deinde rotas bigarum impacta securis
<juve. sati. 10.60>	Caedit et immeritis franguntur crura caballis.
<juve. sati. 10.61>	Iam strident ignes, iam follibus atque caminis
<juve. sati. 10.62>	Ardet adoratum populo caput et crepat ingens
<juve. sati. 10.63>	Seianus, deinde ex facie toto orbe secunda
<juve. sati. 10.64>	Fiunt urceoli, pelues, sartago, matellae.
<juve. sati. 10.65>	Pone domi laurus, duc in Capitolia magnum
<juve. sati. 10.66>	Cretatumque bouem: Seianus ducitur unco
<juve. sati. 10.67>	Spectandus, gaudent omnes. "quae labra, quis illi
<juve. sati. 10.68>	Vultus erat! numquam, si quid mihi credis, amaui
<juve. sati. 10.69>	Hunc hominem. sed quo cecidit sub crimine? quisnam
<juve. sati. 10.70>	Delator quibus indicibus, quo teste probauit?"
<juve. sati. 10.71>	"Nil horum; uerbosa et grandis epistula uenit
<juve. sati. 10.72>	A Capreis." "bene habet, nil plus interrogo." sed quid
<juve. sati. 10.73>	Turba Remi? sequitur fortunam, ut semper, et odit
<juve. sati. 10.74>	Damnatos. idem populus, si Nortia Tusco
<juve. sati. 10.75>	Fauisset, si oppressa foret secura senectus
<juve. sati. 10.76>	Principis, hac ipsa Seianum diceret hora
<juve. sati. 10.77>	Augustum. iam pridem, ex quo suffragia nulli
<juve. sati. 10.78>	Vendimus, effudit curas; nam qui dabat olim
<juve. sati. 10.79>	Imperium, fasces, legiones, omnia, nunc se
<juve. sati. 10.80>	Continet atque duas tantum res anxius optat,
<juve. sati. 10.81>	Panem et circenses. "perituros audio multos."
<juve. sati. 10.82>	"Nil dubium, magna est fornacula." "pallidulus mi
<juve. sati. 10.83>	Bruttidius meus ad Martis fuit obuius aram;
<juve. sati. 10.84>	Quam timeo, uictus ne poenas exigat Aiax
<juve. sati. 10.85>	Vt male defensus. curramus praecipites et,
<juve. sati. 10.86>	Dum iacet in ripa, calcemus Caesaris hostem.
<juve. sati. 10.87>	Sed uideant serui ne quis neget et pauidum in ius
<juve. sati. 10.88>	Ceruice obstricta dominum trahat." hi sermones
<juve. sati. 10.89>	Tunc de Seiano, secreta haec murmura uulgi.
<juve. sati. 10.90>	Visne salutari sicut Seianus, habere
<juve. sati. 10.91>	Tantundem atque illi summas donare curules,
<juve. sati. 10.92>	Illum exercitibus praeponere, tutor haberi
<juve. sati. 10.93>	Principis angusta Caprearum in rupe sedentis
<juve. sati. 10.94>	Cum grege Chaldaeo? uis certe pila, cohortis,
<juve. sati. 10.95>	Egregios equites et castra domestica; quidni
<juve. sati. 10.96>	Haec cupias? et qui nolunt occidere quemquam
<juve. sati. 10.97>	Posse uolunt. sed quae praeclara et prospera tanti,
<juve. sati. 10.98>	Vt rebus laetis par sit mensura malorum?
<juve. sati. 10.99>	Huius qui trahitur praetextam sumere mauis
<juve. sati. 10.100>	An Fidenarum Gabiorumque esse potestas
<juve. sati. 10.101>	Et de mensura ius dicere, uasa minora
<juve. sati. 10.102>	Frangere pannosus uacuis aedilis Vlubris?
<juve. sati. 10.103>	Ergo quid optandum foret ignorasse fateris
<juve. sati. 10.104>	Seianum; nam qui nimios optabat honores
<juve. sati. 10.105>	Et nimias poscebat opes, numerosa parabat
<juve. sati. 10.106>	Excelsae turris tabulata, unde altior esset
<juve. sati. 10.107>	Casus et impulsae praeceps immane ruinae.
<juve. sati. 10.108>	Quid Crassos, quid Pompeios euertit et illum,
<juve. sati. 10.109>	Ad sua qui domitos deduxit flagra Quirites?
<juve. sati. 10.110>	Summus nempe locus nulla non arte petitus
<juve. sati. 10.111>	Magnaque numinibus uota exaudita malignis.
<juve. sati. 10.112>	Ad generum Cereris sine caede ac uulnere pauci
<juve. sati. 10.113>	Descendunt reges et sicca morte tyranni.
<juve. sati. 10.114>	Eloquium ac famam Demosthenis aut Ciceronis
<juve. sati. 10.115>	Incipit optare et totis quinquatribus optat
<juve. sati. 10.116>	Quisquis adhuc uno parcam colit asse Mineruam,
<juve. sati. 10.117>	Quem sequitur custos angustae uernula capsae.
<juve. sati. 10.118>	Eloquio sed uterque perit orator, utrumque
<juve. sati. 10.119>	Largus et exundans leto dedit ingenii fons.
<juve. sati. 10.120>	Ingenio manus est et ceruix caesa, nec umquam
<juve. sati. 10.121>	Sanguine causidici maduerunt rostra pusilli.
<juve. sati. 10.122>	"O fortunatam natam me consule Romam:"
<juve. sati. 10.123>	Antoni gladios potuit contemnere si sic
<juve. sati. 10.124>	Omnia dixisset. ridenda poemata malo
<juve. sati. 10.125>	Quam te, conspicuae diuina Philippica famae,
<juve. sati. 10.126>	Volueris a prima quae proxima. saeuus et illum
<juve. sati. 10.127>	Exitus eripuit, quem mirabantur Athenae
<juve. sati. 10.128>	Torrentem et pleni moderantem frena theatri.
<juve. sati. 10.129>	Dis ille aduersis genitus fatoque sinistro,
<juve. sati. 10.130>	Quem pater ardentis massae fuligine lippus
<juve. sati. 10.131>	A carbone et forcipibus gladiosque paranti
<juve. sati. 10.132>	Incude et luteo Vulcano ad rhetora misit.
<juve. sati. 10.133>	Bellorum exuuiae, truncis adfixa tropaeis
<juve. sati. 10.134>	Lorica et fracta de casside buccula pendens
<juve. sati. 10.135>	Et curtum temone iugum uictaeque triremis
<juve. sati. 10.136>	Aplustre et summo tristis captiuos in arcu
<juve. sati. 10.137>	Humanis maiora bonis creduntur. ad hoc se
<juve. sati. 10.138>	Romanus Graiusque et barbarus induperator
<juve. sati. 10.139>	Erexit, causas discriminis atque laboris
<juve. sati. 10.140>	Inde habuit: tanto maior famae sitis est quam
<juve. sati. 10.141>	Virtutis. quis enim uirtutem amplectitur ipsam,
<juve. sati. 10.142>	Praemia si tollas? patriam tamen obruit olim
<juve. sati. 10.143>	Gloria paucorum et laudis titulique cupido
<juve. sati. 10.144>	Haesuri saxis cinerum custodibus, ad quae
<juve. sati. 10.145>	Discutienda ualent sterilis mala robora fici,
<juve. sati. 10.146>	Quandoquidem data sunt ipsis quoque fata sepulcris.
<juve. sati. 10.147>	Expende Hannibalem: quot libras in duce summo
<juve. sati. 10.148>	Inuenies? hic est quem non capit Africa Mauro
<juve. sati. 10.149>	Percussa oceano Niloque admota tepenti
<juve. sati. 10.150>	Rursus ad Aethiopum populos aliosque elephantos.
<juve. sati. 10.151>	Additur imperiis Hispania, Pyrenaeum
<juve. sati. 10.152>	Transilit. opposuit natura Alpemque niuemque:
<juve. sati. 10.153>	Diducit scopulos et montem rumpit aceto.
<juve. sati. 10.154>	Iam tenet Italiam, tamen ultra pergere tendit.
<juve. sati. 10.155>	"Acti" inquit "nihil est, nisi Poeno milite portas
<juve. sati. 10.156>	Frangimus et media uexillum pono Subura."
<juve. sati. 10.157>	O qualis facies et quali digna tabella,
<juve. sati. 10.158>	Cum Gaetula ducem portaret belua luscum!
<juve. sati. 10.159>	Exitus ergo quis est? o gloria! uincitur idem
<juve. sati. 10.160>	Nempe et in exilium praeceps fugit atque ibi magnus
<juve. sati. 10.161>	Mirandusque cliens sedet ad praetoria regis,
<juve. sati. 10.162>	Donec Bithyno libeat uigilare tyranno.
<juve. sati. 10.163>	Finem animae, quae res humanas miscuit olim,
<juve. sati. 10.164>	Non gladii, non saxa dabunt nec tela, sed ille
<juve. sati. 10.165>	Cannarum uindex et tanti sanguinis ultor
<juve. sati. 10.166>	Anulus. i, demens, et saeuas curre per Alpes
<juve. sati. 10.167>	Vt pueris placeas et declamatio fias.
<juve. sati. 10.168>	Vnus Pellaeo iuueni non sufficit orbis,
<juve. sati. 10.169>	Aestuat infelix angusto limite mundi
<juve. sati. 10.170>	Vt Gyarae clausus scopulis paruaque Seripho;
<juve. sati. 10.171>	Cum tamen a figulis munitam intrauerit urbem,
<juve. sati. 10.172>	Sarcophago contentus erit. mors sola fatetur
<juve. sati. 10.173>	Quantula sint hominum corpuscula. creditur olim
<juve. sati. 10.174>	Velificatus Athos et quidquid Graecia mendax
<juve. sati. 10.175>	Audet in historia, constratum classibus isdem
<juve. sati. 10.176>	Suppositumque rotis solidum mare; credimus altos
<juve. sati. 10.177>	Defecisse amnes epotaque flumina Medo
<juve. sati. 10.178>	Prandente et madidis cantat quae Sostratus alis.
<juve. sati. 10.179>	Ille tamen qualis rediit Salamine relicta,
<juve. sati. 10.180>	In Corum atque Eurum solitus saeuire flagellis
<juve. sati. 10.181>	Barbarus Aeolio numquam hoc in carcere passos,
<juve. sati. 10.182>	Ipsum compedibus qui uinxerat Ennosigaeum
<juve. sati. 10.183>	(Mitius id sane, quod non et stigmate dignum
<juve. sati. 10.184>	Credidit. huic quisquam uellet seruire deorum?)-
<juve. sati. 10.185>	Sed qualis rediit? nempe una naue, cruentis
<juve. sati. 10.186>	Fluctibus ac tarda per densa cadauera prora.
<juve. sati. 10.187>	Has totiens optata exegit gloria poenas.
<juve. sati. 10.188>	"Da spatium uitae, multos da, Iuppiter, annos."
<juve. sati. 10.189>	Hoc recto uultu, solum hoc et pallidus optas.
<juve. sati. 10.190>	Sed quam continuis et quantis longa senectus
<juve. sati. 10.191>	Plena malis! deformem et taetrum ante omnia uultum
<juve. sati. 10.192>	Dissimilemque sui, deformem pro cute pellem
<juve. sati. 10.193>	Pendentisque genas et talis aspice rugas
<juve. sati. 10.194>	Quales, umbriferos ubi pandit Thabraca saltus,
<juve. sati. 10.195>	In uetula scalpit iam mater simia bucca.
<juve. sati. 10.196>	Plurima sunt iuuenum discrimina, pulchrior ille
<juve. sati. 10.197>	Hoc atque ille alio, multum hic robustior illo:
<juve. sati. 10.198>	Vna senum facies, cum uoce trementia membra
<juve. sati. 10.199>	Et iam leue caput madidique infantia nasi;
<juve. sati. 10.200>	Frangendus misero gingiua panis inermi.
<juve. sati. 10.201>	Vsque adeo grauis uxori natisque sibique,
<juve. sati. 10.202>	Vt captatori moueat fastidia Cosso.
<juve. sati. 10.203>	Non eadem uini atque cibi torpente palato
<juve. sati. 10.204>	Gaudia; nam coitus iam longa obliuio, uel si
<juve. sati. 10.205>	Coneris, iacet exiguus cum ramice neruus
<juve. sati. 10.206>	Et, quamuis tota palpetur nocte, iacebit.
<juve. sati. 10.207>	Anne aliquid sperare potest haec inguinis aegri
<juve. sati. 10.208>	Canities? quid quod merito suspecta libido est
<juve. sati. 10.209>	Quae uenerem adfectat sine uiribus? aspice partis
<juve. sati. 10.210>	Nunc damnum alterius. nam quae cantante uoluptas,
<juve. sati. 10.211>	Sit licet eximius, citharoedo siue Seleuco
<juve. sati. 10.212>	Et quibus aurata mos est fulgere lacerna?
<juve. sati. 10.213>	Quid refert, magni sedeat qua parte theatri
<juve. sati. 10.214>	Qui uix cornicines exaudiet atque tubarum
<juve. sati. 10.215>	Concentus? clamore opus est ut sentiat auris
<juve. sati. 10.216>	Quem dicat uenisse puer, quot nuntiet horas.
<juve. sati. 10.217>	Praeterea minimus gelido iam in corpore sanguis
<juve. sati. 10.218>	Febre calet sola, circumsilit agmine facto
<juve. sati. 10.219>	Morborum omne genus, quorum si nomina quaeras,
<juve. sati. 10.220>	Promptius expediam quot amauerit Oppia moechos,
<juve. sati. 10.221>	Quot Themison aegros autumno occiderit uno,
<juve. sati. 10.222>	Quot Basilus socios, quot circumscripserit Hirrus
<juve. sati. 10.223>	Pupillos, quot longa uiros exorbeat uno
<juve. sati. 10.224>	Maura die, quot discipulos inclinet Hamillus;
<juve. sati. 10.225>	Percurram citius quot uillas possideat nunc
<juve. sati. 10.226>	Quo tondente grauis iuueni mihi barba sonabat.
<juve. sati. 10.227>	Ille umero, hic lumbis, hic coxa debilis; ambos
<juve. sati. 10.228>	Perdidit ille oculos et luscis inuidet; huius
<juve. sati. 10.229>	Pallida labra cibum accipiunt digitis alienis,
<juve. sati. 10.230>	Ipse ad conspectum cenae diducere rictum
<juve. sati. 10.231>	Suetus hiat tantum ceu pullus hirundinis, ad quem
<juve. sati. 10.232>	Ore uolat pleno mater ieiuna. sed omni
<juve. sati. 10.233>	Membrorum damno maior dementia, quae nec
<juve. sati. 10.234>	Nomina seruorum nec uultum agnoscit amici
<juve. sati. 10.235>	Cum quo praeterita cenauit nocte, nec illos
<juve. sati. 10.236>	Quos genuit, quos eduxit. nam codice saeuo
<juve. sati. 10.237>	Heredes uetat esse suos, bona tota feruntur
<juve. sati. 10.238>	Ad Phialen; tantum artificis ualet halitus oris,
<juve. sati. 10.239>	Quod steterat multis in carcere fornicis annis.
<juve. sati. 10.240>	Vt uigeant sensus animi, ducenda tamen sunt
<juve. sati. 10.241>	Funera natorum, rogus aspiciendus amatae
<juve. sati. 10.242>	Coniugis et fratris plenaeque sororibus urnae.
<juve. sati. 10.243>	Haec data poena diu uiuentibus, ut renouata
<juve. sati. 10.244>	Semper clade domus multis in luctibus inque
<juve. sati. 10.245>	Perpetuo maerore et nigra ueste senescant.
<juve. sati. 10.246>	Rex Pylius, magno si quicquam credis Homero,
<juve. sati. 10.247>	Exemplum uitae fuit a cornice secundae.
<juve. sati. 10.248>	Felix nimirum, qui tot per saecula mortem
<juve. sati. 10.249>	Distulit atque suos iam dextra computat annos,
<juve. sati. 10.250>	Quique nouum totiens mustum bibit. oro parumper
<juve. sati. 10.251>	Attendas quantum de legibus ipse queratur
<juve. sati. 10.252>	Fatorum et nimio de stamine, cum uidet acris
<juve. sati. 10.253>	Antilochi barbam ardentem, cum quaerit ab omni,
<juve. sati. 10.254>	Quisquis adest, socio cur haec in tempora duret,
<juve. sati. 10.255>	Quod facinus dignum tam longo admiserit aeuo.
<juve. sati. 10.256>	Haec eadem Peleus, raptum cum luget Achillem,
<juve. sati. 10.257>	Atque alius, cui fas Ithacum lugere natantem.
<juve. sati. 10.258>	Incolumi Troia Priamus uenisset ad umbras
<juve. sati. 10.259>	Assaraci magnis sollemnibus Hectore funus
<juve. sati. 10.260>	Portante ac reliquis fratrum ceruicibus inter
<juve. sati. 10.261>	Iliadum lacrimas, ut primos edere planctus
<juve. sati. 10.262>	Cassandra inciperet scissaque Polyxena palla,
<juve. sati. 10.263>	Si foret extinctus diuerso tempore, quo non
<juve. sati. 10.264>	Coeperat audaces Paris aedificare carinas.
<juve. sati. 10.265>	Longa dies igitur quid contulit? omnia uidit
<juve. sati. 10.266>	Euersa et flammis Asiam ferroque cadentem.
<juve. sati. 10.267>	Tunc miles tremulus posita tulit arma tiara
<juve. sati. 10.268>	Et ruit ante aram summi Iouis ut uetulus bos
<juve. sati. 10.269>	Qui domini cultris tenue et miserabile collum
<juve. sati. 10.270>	Praebet ab ingrato iam fastiditus aratro.
<juve. sati. 10.271>	Exitus ille utcumque hominis, sed torua canino
<juve. sati. 10.272>	Latrauit rictu quae post hunc uixerat uxor.
<juve. sati. 10.273>	Festino ad nostros et regem transeo Ponti
<juve. sati. 10.274>	Et Croesum, quem uox iusti facunda Solonis
<juve. sati. 10.275>	Respicere ad longae iussit spatia ultima uitae.
<juve. sati. 10.276>	Exilium et carcer Minturnarumque paludes
<juve. sati. 10.277>	Et mendicatus uicta Carthagine panis
<juve. sati. 10.278>	Hinc causas habuere; quid illo ciue tulisset
<juve. sati. 10.279>	Natura in terris, quid Roma beatius umquam,
<juve. sati. 10.280>	Si circumducto captiuorum agmine et omni
<juve. sati. 10.281>	Bellorum pompa animam exhalasset opimam,
<juve. sati. 10.282>	Cum de Teutonico uellet descendere curru?
<juve. sati. 10.283>	Prouida Pompeio dederat Campania febres
<juve. sati. 10.284>	Optandas, sed multae urbes et publica uota
<juve. sati. 10.285>	Vicerunt; igitur Fortuna ipsius et urbis
<juve. sati. 10.286>	Seruatum uicto caput abstulit. hoc cruciatu
<juve. sati. 10.287>	Lentulus, hac poena caruit ceciditque Cethegus
<juve. sati. 10.288>	Integer et iacuit Catilina cadauere toto.
<juve. sati. 10.289>	Formam optat modico pueris, maiore puellis
<juve. sati. 10.290>	Murmure, cum Veneris fanum uidet, anxia mater
<juve. sati. 10.291>	Vsque ad delicias uotorum. "cur tamen" inquit
<juve. sati. 10.292>	"Corripias? pulchra gaudet Latona Diana."
<juve. sati. 10.293>	Sed uetat optari faciem Lucretia qualem
<juve. sati. 10.294>	Ipsa habuit, cuperet Rutilae Verginia gibbum
<juve. sati. 10.295>	Accipere  atque suum  Rutilae dare. filius autem
<juve. sati. 10.296>	Corporis egregii miseros trepidosque parentes
<juve. sati. 10.297>	Semper habet: rara est adeo concordia formae
<juve. sati. 10.298>	Atque pudicitiae. sanctos licet horrida mores
<juve. sati. 10.299>	Tradiderit domus ac ueteres imitata Sabinos,
<juve. sati. 10.300>	Praeterea castum ingenium uultumque modesto
<juve. sati. 10.301>	Sanguine feruentem tribuat natura benigna
<juve. sati. 10.302>	Larga manu (quid enim puero conferre potest plus
<juve. sati. 10.303>	Custode et cura natura potentior omni?),
<juve. sati. 10.304>	Non licet esse uiro; nam prodiga corruptoris
<juve. sati. 10.305>	Improbitas ipsos audet temptare parentes:
<juve. sati. 10.306>	Tanta in muneribus fiducia. nullus ephebum
<juve. sati. 10.307>	Deformem saeua castrauit in arce tyrannus,
<juve. sati. 10.308>	Nec praetextatum rapuit Nero loripedem nec
<juve. sati. 10.309>	Strumosum atque utero pariter gibboque tumentem.
<juve. sati. 10.310>	I nunc et iuuenis specie laetare tui, quem
<juve. sati. 10.311>	Maiora expectant discrimina. fiet adulter
<juve. sati. 10.312>	Publicus et poenas metuet quascumque mariti
<juve. sati. 10.313>	*irati* debet, nec erit felicior astro
<juve. sati. 10.314>	Martis, ut in laqueos numquam incidat. exigit autem
<juve. sati. 10.315>	Interdum ille dolor plus quam lex ulla dolori
<juve. sati. 10.316>	Concessit: necat hic ferro, secat ille cruentis
<juve. sati. 10.317>	Verberibus, quosdam moechos et mugilis intrat.
<juve. sati. 10.318>	Sed tuus Endymion dilectae fiet adulter
<juve. sati. 10.319>	Matronae. mox cum dederit Seruilia nummos
<juve. sati. 10.320>	Fiet et illius quam non amat, exuet omnem
<juve. sati. 10.321>	Corporis ornatum; quid enim ulla negauerit udis
<juve. sati. 10.322>	Inguinibus, siue est haec Oppia siue Catulla?
<juve. sati. 10.323>	Deterior totos habet illic femina mores.
<juve. sati. 10.324>	"Sed casto quid forma nocet?" quid profuit immo
<juve. sati. 10.325>	Hippolyto graue propositum, quid Bellerophonti?
<juve. sati. 10.326>	Erubuit *nempe haec* ceu fastidita repulso
<juve. sati. 10.327>	Nec Stheneboea minus quam Cressa excanduit, et se
<juve. sati. 10.328>	Concussere ambae. mulier saeuissima tunc est
<juve. sati. 10.329>	Cum stimulos odio pudor admouet. elige quidnam
<juve. sati. 10.330>	Suadendum esse putes cui nubere Caesaris uxor
<juve. sati. 10.331>	Destinat. optimus hic et formonsissimus idem
<juve. sati. 10.332>	Gentis patriciae rapitur miser extinguendus
<juve. sati. 10.333>	Messalinae oculis; dudum sedet illa parato
<juve. sati. 10.334>	Flammeolo Tyriusque palam genialis in hortis
<juve. sati. 10.335>	Sternitur et ritu decies centena dabuntur
<juve. sati. 10.336>	Antiquo, ueniet cum signatoribus auspex.
<juve. sati. 10.337>	Haec tu secreta et paucis commissa putabas?
<juve. sati. 10.338>	Non nisi legitime uult nubere. quid placeat dic.
<juve. sati. 10.339>	Ni parere uelis, pereundum erit ante lucernas;
<juve. sati. 10.340>	Si scelus admittas, dabitur mora paruula, dum res
<juve. sati. 10.341>	Nota urbi et populo contingat principis aurem.
<juve. sati. 10.342>	Dedecus ille domus sciet ultimus. interea tu
<juve. sati. 10.343>	Obsequere imperio, si tanti uita dierum
<juve. sati. 10.344>	Paucorum. quidquid leuius meliusque putaris,
<juve. sati. 10.345>	Praebenda est gladio pulchra haec et candida ceruix.
<juve. sati. 10.346>	Nil ergo optabunt homines? si consilium uis,
<juve. sati. 10.347>	Permittes ipsis expendere numinibus quid
<juve. sati. 10.348>	Conueniat nobis rebusque sit utile nostris;
<juve. sati. 10.349>	Nam pro iucundis aptissima quaeque dabunt di.
<juve. sati. 10.350>	Carior est illis homo quam sibi. nos animorum
<juve. sati. 10.351>	Impulsu et caeca magnaque cupidine ducti
<juve. sati. 10.352>	Coniugium petimus partumque uxoris, at illis
<juve. sati. 10.353>	Notum qui pueri qualisque futura sit uxor.
<juve. sati. 10.354>	Vt tamen et poscas aliquid uoueasque sacellis
<juve. sati. 10.355>	Exta et candiduli diuina tomacula porci,
<juve. sati. 10.356>	Orandum est ut sit mens sana in corpore sano.
<juve. sati. 10.357>	Fortem posce animum mortis terrore carentem,
<juve. sati. 10.358>	Qui spatium uitae extremum inter munera ponat
<juve. sati. 10.359>	Naturae, qui ferre queat quoscumque labores,
<juve. sati. 10.360>	Nesciat irasci, cupiat nihil et potiores
<juve. sati. 10.361>	Herculis aerumnas credat saeuosque labores
<juve. sati. 10.362>	Et uenere et cenis et pluma Sardanapalli.
<juve. sati. 10.363>	Monstro quod ipse tibi possis dare; semita certe
<juve. sati. 10.364>	Tranquillae per uirtutem patet unica uitae.
<juve. sati. 10.365>	Nullum numen habes, si sit prudentia: nos te,
<juve. sati. 10.366>	Nos facimus, Fortuna, deam caeloque locamus.
<juve. sati. 11.1>	Atticus eximie si cenat, lautus habetur,
<juve. sati. 11.2>	Si Rutilus, demens. quid enim maiore cachinno
<juve. sati. 11.3>	Excipitur uulgi quam pauper Apicius? omnis
<juve. sati. 11.4>	Conuictus, thermae, stationes, omne theatrum
<juve. sati. 11.5>	De Rutilo. nam dum ualida ac iuuenalia membra
<juve. sati. 11.6>	Sufficiunt galeae dumque ardent sanguine, fertur
<juve. sati. 11.7>	Non cogente quidem sed nec prohibente tribuno
<juve. sati. 11.8>	Scripturus leges et regia uerba lanistae.
<juve. sati. 11.9>	Multos porro uides, quos saepe elusus ad ipsum
<juve. sati. 11.10>	Creditor introitum solet expectare macelli,
<juve. sati. 11.11>	Et quibus in solo uiuendi causa palato est.
<juve. sati. 11.12>	Egregius cenat meliusque miserrimus horum
<juve. sati. 11.13>	Et cito casurus iam perlucente ruina.
<juve. sati. 11.14>	Interea gustus elementa per omnia quaerunt
<juve. sati. 11.15>	Numquam animo pretiis obstantibus; interius si
<juve. sati. 11.16>	Attendas, magis illa iuuant quae pluris ementur.
<juve. sati. 11.17>	Ergo haut difficile est perituram arcessere summam
<juve. sati. 11.18>	Lancibus oppositis uel matris imagine fracta,
<juve. sati. 11.19>	Et quadringentis nummis condire gulosum
<juve. sati. 11.20>	Fictile; sic ueniunt ad miscellanea ludi.
<juve. sati. 11.21>	Refert ergo quis haec eadem paret; in Rutilo nam
<juve. sati. 11.22>	Luxuria est, in Ventidio laudabile nomen
<juve. sati. 11.23>	Sumit et a censu famam trahit. illum ego iure
<juve. sati. 11.24>	Despiciam, qui scit quanto sublimior Atlas
<juve. sati. 11.25>	Omnibus in Libya sit montibus, hic tamen idem
<juve. sati. 11.26>	Ignorat quantum ferrata distet ab arca
<juve. sati. 11.27>	Sacculus. e caelo descendit  
<juve. sati. 11.28>	Figendum et memori tractandum pectore, siue
<juve. sati. 11.29>	Coniugium quaeras uel sacri in parte senatus
<juve. sati. 11.30>	Esse uelis; neque enim loricam poscit Achillis
<juve. sati. 11.31>	Thersites, in qua se traducebat Vlixes;
<juve. sati. 11.32>	Ancipitem seu tu magno discrimine causam
<juve. sati. 11.33>	Protegere adfectas, te consule, dic tibi qui sis,
<juve. sati. 11.34>	Orator uehemens an Curtius et Matho buccae.
<juve. sati. 11.35>	Noscenda est mensura sui spectandaque rebus
<juve. sati. 11.36>	In summis minimisque, etiam cum piscis emetur,
<juve. sati. 11.37>	Ne mullum cupias, cum sit tibi gobio tantum
<juve. sati. 11.38>	In loculis. quis enim te deficiente crumina
<juve. sati. 11.39>	Et crescente gula manet exitus, aere paterno
<juve. sati. 11.40>	Ac rebus mersis in uentrem fenoris atque
<juve. sati. 11.41>	Argenti grauis et pecorum agrorumque capacem?
<juve. sati. 11.42>	Talibus a dominis post cuncta nouissimus exit
<juve. sati. 11.43>	Anulus, et digito mendicat Pollio nudo.
<juve. sati. 11.44>	Non praematuri cineres nec funus acerbum
<juve. sati. 11.45>	Luxuriae sed morte magis metuenda senectus.
<juve. sati. 11.46>	Hi plerumque gradus: conducta pecunia Romae
<juve. sati. 11.47>	Et coram dominis consumitur; inde, ubi paulum
<juve. sati. 11.48>	Nescio quid superest et pallet fenoris auctor,
<juve. sati. 11.49>	Qui uertere solum, Baias et ad ostrea currunt.
<juve. sati. 11.50>	Cedere namque foro iam non est deterius quam
<juve. sati. 11.51>	Esquilias a feruenti migrare Subura.
<juve. sati. 11.52>	Ille dolor solus patriam fugientibus, illa
<juve. sati. 11.53>	Maestitia est, caruisse anno circensibus uno.
<juve. sati. 11.54>	Sanguinis in facie non haeret gutta, morantur
<juve. sati. 11.55>	Pauci ridiculum et fugientem ex urbe pudorem.
<juve. sati. 11.56>	Experiere hodie numquid pulcherrima dictu,
<juve. sati. 11.57>	Persice, non praestem uita et moribus et re,
<juve. sati. 11.58>	Si laudem siliquas occultus ganeo, pultes
<juve. sati. 11.59>	Coram aliis dictem puero sed in aure placentas.
<juve. sati. 11.60>	Nam cum sis conuiua mihi promissus, habebis
<juve. sati. 11.61>	Euandrum, uenies Tirynthius aut minor illo
<juve. sati. 11.62>	Hospes, et ipse tamen contingens sanguine caelum,
<juve. sati. 11.63>	Alter aquis, alter flammis ad sidera missus.
<juve. sati. 11.64>	Fercula nunc audi nullis ornata macellis.
<juve. sati. 11.65>	De Tiburtino ueniet pinguissimus agro
<juve. sati. 11.66>	Haedulus et toto grege mollior, inscius herbae
<juve. sati. 11.67>	Necdum ausus uirgas humilis mordere salicti,
<juve. sati. 11.68>	Qui plus lactis habet quam sanguinis, et montani
<juve. sati. 11.69>	Asparagi, posito quos legit uilica fuso.
<juve. sati. 11.70>	Grandia praeterea tortoque calentia feno
<juve. sati. 11.71>	Oua adsunt ipsis cum matribus, et seruatae
<juve. sati. 11.72>	Parte anni quales fuerant in uitibus uuae,
<juve. sati. 11.73>	Signinum Syriumque pirum, de corbibus isdem
<juve. sati. 11.74>	Aemula Picenis et odoris mala recentis
<juve. sati. 11.75>	Nec metuenda tibi, siccatum frigore postquam
<juve. sati. 11.76>	Autumnum et crudi posuere pericula suci.
<juve. sati. 11.77>	Haec olim nostri iam luxuriosa senatus
<juve. sati. 11.78>	Cena fuit. Curius paruo quae legerat horto
<juve. sati. 11.79>	Ipse focis breuibus ponebat holuscula, quae nunc
<juve. sati. 11.80>	Squalidus in magna fastidit compede fossor,
<juve. sati. 11.81>	Qui meminit calidae sapiat quid uulua popinae.
<juve. sati. 11.82>	Sicci terga suis rara pendentia crate
<juve. sati. 11.83>	Moris erat quondam festis seruare diebus
<juve. sati. 11.84>	Et natalicium cognatis ponere lardum
<juve. sati. 11.85>	Accedente noua, si quam dabat hostia, carne.
<juve. sati. 11.86>	Cognatorum aliquis titulo ter consulis atque
<juve. sati. 11.87>	Castrorum imperiis et dictatoris honore
<juve. sati. 11.88>	Functus ad has epulas solito maturius ibat
<juve. sati. 11.89>	Erectum domito referens a monte ligonem.
<juve. sati. 11.90>	Cum tremerent autem Fabios durumque Catonem
<juve. sati. 11.91>	Et Scauros et Fabricium, rigidique seueros
<juve. sati. 11.92>	Censoris mores etiam collega timeret,
<juve. sati. 11.93>	Nemo inter curas et seria duxit habendum
<juve. sati. 11.94>	Qualis in Oceani fluctu testudo nataret,
<juve. sati. 11.95>	Clarum Troiugenis factura et nobile fulcrum;
<juve. sati. 11.96>	Sed nudo latere et paruis frons aerea lectis
<juve. sati. 11.97>	Vile coronati caput ostendebat aselli,
<juve. sati. 11.98>	Ad quod lasciui ludebant ruris alumni.
<juve. sati. 11.99>	[Tales ergo cibi qualis domus atque supellex.]
<juve. sati. 11.100>	Tunc rudis et Graias mirari nescius artes
<juve. sati. 11.101>	Vrbibus euersis praedarum in parte reperta
<juve. sati. 11.102>	Magnorum artificum frangebat pocula miles,
<juve. sati. 11.103>	Vt phaleris gauderet ecus caelataque cassis
<juve. sati. 11.104>	Romuleae simulacra ferae mansuescere iussae
<juve. sati. 11.105>	Imperii fato, geminos sub rupe Quirinos
<juve. sati. 11.106>	Ac nudam effigiem in clipeo uenientis et hasta
<juve. sati. 11.107>	Pendentisque dei perituro ostenderet hosti.
<juve. sati. 11.108>	Ponebant igitur Tusco farrata catino:
<juve. sati. 11.109>	Argenti quod erat solis fulgebat in armis.
<juve. sati. 11.110>	Omnia tunc quibus inuideas, si liuidulus sis.
<juve. sati. 11.111>	Templorum quoque maiestas praesentior, et uox
<juve. sati. 11.112>	Nocte fere media mediamque audita per urbem
<juve. sati. 11.113>	Litore ab Oceani Gallis uenientibus et dis
<juve. sati. 11.114>	Officium uatis peragentibus. his monuit nos,
<juve. sati. 11.115>	Hanc rebus Latiis curam praestare solebat
<juve. sati. 11.116>	Fictilis et nullo uiolatus Iuppiter auro.
<juve. sati. 11.117>	Illa domi natas nostraque ex arbore mensas
<juve. sati. 11.118>	Tempora uiderunt; hos lignum stabat ad usus,
<juve. sati. 11.119>	Annosam si forte nucem deiecerat eurus.
<juve. sati. 11.120>	At nunc diuitibus cenandi nulla uoluptas,
<juve. sati. 11.121>	Nil rhombus, nil damma sapit, putere uidentur
<juve. sati. 11.122>	Vnguenta atque rosae, latos nisi sustinet orbis
<juve. sati. 11.123>	Grande ebur et magno sublimis pardus hiatu
<juve. sati. 11.124>	Dentibus ex illis quos mittit porta Syenes
<juve. sati. 11.125>	Et Mauri celeres et Mauro obscurior Indus,
<juve. sati. 11.126>	Et quos deposuit Nabataeo belua saltu
<juve. sati. 11.127>	Iam nimios capitique graues. hinc surgit orexis,
<juve. sati. 11.128>	Hinc stomacho uires; nam pes argenteus illis,
<juve. sati. 11.129>	Anulus in digito quod ferreus. ergo superbum
<juve. sati. 11.130>	Conuiuam caueo, qui me sibi comparat et res
<juve. sati. 11.131>	Despicit exiguas. adeo nulla uncia nobis
<juve. sati. 11.132>	Est eboris, nec tessellae nec calculus ex hac
<juve. sati. 11.133>	Materia, quin ipsa manubria cultellorum
<juve. sati. 11.134>	Ossea. non tamen his ulla umquam obsonia fiunt
<juve. sati. 11.135>	Rancidula aut ideo peior gallina secatur.
<juve. sati. 11.136>	Sed nec structor erit cui cedere debeat omnis
<juve. sati. 11.137>	Pergula, discipulus Trypheri doctoris, apud quem
<juve. sati. 11.138>	Sumine cum magno lepus atque aper et pygargus
<juve. sati. 11.139>	Et Scythicae uolucres et phoenicopterus ingens
<juve. sati. 11.140>	Et Gaetulus oryx hebeti lautissima ferro
<juve. sati. 11.141>	Caeditur et tota sonat ulmea cena Subura.
<juve. sati. 11.142>	Nec frustum capreae subducere nec latus Afrae
<juve. sati. 11.143>	Nouit auis noster, tirunculus ac rudis omni
<juve. sati. 11.144>	Tempore et exiguae furtis imbutus ofellae.
<juve. sati. 11.145>	Plebeios calices et paucis assibus emptos
<juve. sati. 11.146>	Porriget incultus puer atque a frigore tutus,
<juve. sati. 11.147>	Non Phryx aut Lycius [non a mangone petitus
<juve. sati. 11.148>	Quisquam erit et magno]: cum posces, posce Latine.
<juve. sati. 11.149>	Idem habitus cunctis, tonsi rectique capilli
<juve. sati. 11.150>	Atque hodie tantum propter conuiuia pexi.
<juve. sati. 11.151>	Pastoris duri hic filius, ille bubulci.
<juve. sati. 11.152>	Suspirat longo non uisam tempore matrem
<juve. sati. 11.153>	Et casulam et notos tristis desiderat haedos
<juve. sati. 11.154>	Ingenui uultus puer ingenuique pudoris,
<juve. sati. 11.155>	Qualis esse decet quos ardens purpura uestit,
<juve. sati. 11.156>	Nec pupillares defert in balnea raucus
<juve. sati. 11.157>	Testiculos, nec uellendas iam praebuit alas,
<juve. sati. 11.158>	Crassa nec opposito pauidus tegit inguina guto.
<juve. sati. 11.159>	Hic tibi uina dabit diffusa in montibus illis
<juve. sati. 11.160>	A quibus ipse uenit, quorum sub uertice lusit.
<juve. sati. 11.161>	[Namque una atque cadem est uini patria atque ministri.]
<juve. sati. 11.162>	Forsitan expectes ut Gaditana canoro
<juve. sati. 11.163>	Incipiant prurire choro plausuque probatae
<juve. sati. 11.164>	Ad terram tremulo descendant clune puellae,
<juve. sati. 11.165>	[Spectant hoc nuptae iuxta recubante marito
<juve. sati. 11.166>	Quod pudeat narrare aliquem praesentibus ipsis.]
<juve. sati. 11.167>	Irritamentum ueneris languentis et acres
<juve. sati. 11.168>	Diuitis urticae [maior tamen ista uoluptas
<juve. sati. 11.169>	Alterius sexus]; magis ille extenditur, et mox
<juve. sati. 11.170>	Auribus atque oculis concepta urina mouetur.
<juve. sati. 11.171>	Non capit has nugas humilis domus. audiat ille
<juve. sati. 11.172>	Testarum crepitus cum uerbis, nudum olido stans
<juve. sati. 11.173>	Fornice mancipium quibus abstinet, ille fruatur
<juve. sati. 11.174>	Vocibus obscenis omnique libidinis arte,
<juve. sati. 11.175>	Qui Lacedaemonium pytismate lubricat orbem;
<juve. sati. 11.176>	Namque ibi fortunae ueniam damus. alea turpis,
<juve. sati. 11.177>	Turpe et adulterium mediocribus: haec eadem illi
<juve. sati. 11.178>	Omnia cum faciunt, hilares nitidique uocantur.
<juve. sati. 11.179>	Nostra dabunt alios hodie conuiuia ludos:
<juve. sati. 11.180>	Conditor Iliados cantabitur atque Maronis
<juve. sati. 11.181>	Altisoni dubiam facientia carmina palmam.
<juve. sati. 11.182>	Quid refert, tales uersus qua uoce legantur?
<juve. sati. 11.183>	Sed nunc dilatis auerte negotia curis
<juve. sati. 11.184>	Et gratam requiem dona tibi, quando licebit
<juve. sati. 11.185>	Per totum cessare diem. non fenoris ulla
<juve. sati. 11.186>	Mentio nec, prima si luce egressa reuerti
<juve. sati. 11.187>	Nocte solet, tacito bilem tibi contrahat uxor
<juve. sati. 11.188>	Vmida suspectis referens multicia rugis
<juve. sati. 11.189>	Vexatasque comas et uultum auremque calentem.
<juve. sati. 11.190>	Protinus ante meum quidquid dolet exue limen,
<juve. sati. 11.191>	Pone domum et seruos et quidquid frangitur illis
<juve. sati. 11.192>	Aut perit, ingratos ante omnia pone sodalis.
<juve. sati. 11.193>	Interea Megalesiacae spectacula mappae
<juve. sati. 11.194>	Idaeum sollemne colunt, similisque triumpho
<juve. sati. 11.195>	Praeda caballorum praetor sedet ac, mihi pace
<juve. sati. 11.196>	Inmensae nimiaeque licet si dicere plebis,
<juve. sati. 11.197>	Totam hodie Romam circus capit, et fragor aurem
<juve. sati. 11.198>	Percutit, euentum uiridis quo colligo panni.
<juve. sati. 11.199>	Nam si deficeret, maestam attonitamque uideres
<juve. sati. 11.200>	Hanc urbem ueluti Cannarum in puluere uictis
<juve. sati. 11.201>	Consulibus. spectent iuuenes, quos clamor et audax
<juve. sati. 11.202>	Sponsio, quos cultae decet adsedisse puellae:
<juve. sati. 11.203>	Nostra bibat uernum contracta cuticula solem
<juve. sati. 11.204>	Effugiatque togam. iam nunc in balnea salua
<juve. sati. 11.205>	Fronte licet uadas, quamquam solida hora supersit
<juve. sati. 11.206>	Ad sextam. facere hoc non possis quinque diebus
<juve. sati. 11.207>	Continuis, quia sunt talis quoque taedia uitae
<juve. sati. 11.208>	Magna: uoluptates commendat rarior usus.
<juve. sati. 12.1>	Natali, Coruine, die mihi dulcior haec lux,
<juve. sati. 12.2>	Qua festus promissa deis animalia caespes
<juve. sati. 12.3>	Expectat. niueam reginae ducimus agnam,
<juve. sati. 12.4>	Par uellus dabitur pugnanti Gorgone Maura;
<juve. sati. 12.5>	Sed procul extensum petulans quatit hostia funem
<juve. sati. 12.6>	Tarpeio seruata Ioui frontemque coruscat,
<juve. sati. 12.7>	Quippe ferox uitulus templis maturus et arae
<juve. sati. 12.8>	Spargendusque mero, quem iam pudet ubera matris
<juve. sati. 12.9>	Ducere, qui uexat nascenti robora cornu.
<juve. sati. 12.10>	Si res ampla domi similisque adfectibus esset,
<juve. sati. 12.11>	Pinguior Hispulla traheretur taurus et ipsa
<juve. sati. 12.12>	Mole piger, nec finitima nutritus in herba,
<juve. sati. 12.13>	Laeta sed ostendens Clitumni pascua sanguis
<juve. sati. 12.14>	Et grandi ceruix iret ferienda ministro
<juve. sati. 12.15>	Ob reditum trepidantis adhuc horrendaque passi
<juve. sati. 12.16>	Nuper et incolumem sese mirantis amici.
<juve. sati. 12.17>	Nam praeter pelagi casus et fulminis ictus
<juve. sati. 12.18>	Euasit. densae caelum abscondere tenebrae
<juve. sati. 12.19>	Nube una subitusque antemnas impulit ignis,
<juve. sati. 12.20>	Cum se quisque illo percussum crederet et mox
<juve. sati. 12.21>	Attonitus nullum conferri posse putaret
<juve. sati. 12.22>	Naufragium uelis ardentibus. omnia fiunt
<juve. sati. 12.23>	Talia, tam grauiter, si quando poetica surgit
<juve. sati. 12.24>	Tempestas. genus ecce aliud discriminis audi
<juve. sati. 12.25>	Et miserere iterum, quamquam sint cetera sortis
<juve. sati. 12.26>	Eiusdem pars dira quidem sed cognita multis
<juve. sati. 12.27>	Et quam uotiua testantur fana tabella
<juve. sati. 12.28>	Plurima: pictores quis nescit ab Iside pasci?
<juve. sati. 12.29>	Accidit et nostro similis fortuna Catullo.
<juve. sati. 12.30>	Cum plenus fluctu medius foret alueus et iam
<juve. sati. 12.31>	Alternum puppis latus euertentibus undis
<juve. sati. 12.32>	Arboris incertae, nullam prudentia cani
<juve. sati. 12.33>	Rectoris cum ferret opem, decidere iactu
<juve. sati. 12.34>	Coepit cum uentis, imitatus castora, qui se
<juve. sati. 12.35>	Eunuchum ipse facit cupiens euadere damno
<juve. sati. 12.36>	Testiculi: adeo medicatum intellegit inguen.
<juve. sati. 12.37>	"Fundite quae mea sunt" dicebat "cuncta" Catullus
<juve. sati. 12.38>	Praecipitare uolens etiam pulcherrima, uestem
<juve. sati. 12.39>	Purpuream teneris quoque Maecenatibus aptam,
<juve. sati. 12.40>	Atque alias quarum generosi graminis ipsum
<juve. sati. 12.41>	Infecit natura pecus, sed et egregius fons
<juve. sati. 12.42>	Viribus occultis et Baeticus adiuuat aer.
<juve. sati. 12.43>	Ille nec argentum dubitabat mittere, lances
<juve. sati. 12.44>	Parthenio factas, urnae cratera capacem
<juve. sati. 12.45>	Et dignum sitiente Pholo uel coniuge Fusci;
<juve. sati. 12.46>	Adde et bascaudas et mille escaria, multum
<juve. sati. 12.47>	Caelati, biberat quo callidus emptor Olynthi.
<juve. sati. 12.48>	Sed quis nunc alius, qua mundi parte quis audet
<juve. sati. 12.49>	Argento praeferre caput rebusque salutem?
<juve. sati. 12.50>	[Non propter uitam faciunt patrimonia quidam,
<juve. sati. 12.51>	Sed uitio caeci propter patrimonia uiuunt.]
<juve. sati. 12.52>	Iactatur rerum utilium pars maxima, sed nec
<juve. sati. 12.53>	Damna leuant. tunc aduersis urguentibus illuc
<juve. sati. 12.54>	Reccidit ut malum ferro summitteret, ac se
<juve. sati. 12.55>	Explicat angustum: discriminis ultima, quando
<juve. sati. 12.56>	Praesidia adferimus nauem factura minorem.
<juve. sati. 12.57>	I nunc et uentis animam committe dolato
<juve. sati. 12.58>	Confisus ligno, digitis a morte remotus
<juve. sati. 12.59>	Quattuor aut septem, si sit latissima, taedae;
<juve. sati. 12.60>	Mox cum reticulis et pane et uentre lagonae
<juve. sati. 12.61>	Accipe sumendas in tempestate secures.
<juve. sati. 12.62>	Sed postquam iacuit planum mare, tempora postquam
<juve. sati. 12.63>	Prospera uectoris fatumque ualentius euro
<juve. sati. 12.64>	Et pelago, postquam Parcae meliora benigna
<juve. sati. 12.65>	Pensa manu ducunt hilares et staminis albi
<juve. sati. 12.66>	Lanificae, modica nec multum fortior aura
<juve. sati. 12.67>	Ventus adest, inopi miserabilis arte cucurrit
<juve. sati. 12.68>	Vestibus extentis et, quod superauerat unum,
<juve. sati. 12.69>	Velo prora suo. iam deficientibus austris
<juve. sati. 12.70>	Spes uitae cum sole redit. tum gratus Iulo
<juve. sati. 12.71>	Atque nouercali sedes praelata Lauino
<juve. sati. 12.72>	Conspicitur sublimis apex, cui candida nomen
<juve. sati. 12.73>	Scrofa dedit, laetis Phrygibus mirabile sumen
<juve. sati. 12.74>	Et numquam uisis triginta clara mamillis.
<juve. sati. 12.75>	Tandem intrat positas inclusa per aequora moles
<juve. sati. 12.76>	Tyrrhenamque pharon porrectaque bracchia rursum
<juve. sati. 12.77>	Quae pelago occurrunt medio longeque relinquunt
<juve. sati. 12.78>	Italiam; non sic igitur mirabere portus
<juve. sati. 12.79>	Quos natura dedit. sed trunca puppe magister
<juve. sati. 12.80>	Interiora petit Baianae peruia cumbae
<juve. sati. 12.81>	Tuti stagna sinus, gaudent ubi uertice raso
<juve. sati. 12.82>	Garrula securi narrare pericula nautae.
<juve. sati. 12.83>	Ite igitur, pueri, linguis animisque fauentes
<juve. sati. 12.84>	Sertaque delubris et farra imponite cultris
<juve. sati. 12.85>	Ac mollis ornate focos glebamque uirentem.
<juve. sati. 12.86>	Iam sequar et sacro, quod praestat, rite peracto
<juve. sati. 12.87>	Inde domum repetam, graciles ubi parua coronas
<juve. sati. 12.88>	Accipiunt fragili simulacra nitentia cera.
<juve. sati. 12.89>	Hic nostrum placabo Iouem Laribusque paternis
<juve. sati. 12.90>	Tura dabo atque omnis uiolae iactabo colores.
<juve. sati. 12.91>	Cuncta nitent, longos erexit ianua ramos
<juve. sati. 12.92>	Et matutinis operatur festa lucernis.
<juve. sati. 12.93>	Neu suspecta tibi sint haec, Coruine, Catullus,
<juve. sati. 12.94>	Pro cuius reditu tot pono altaria, paruos
<juve. sati. 12.95>	Tres habet heredes. libet expectare quis aegram
<juve. sati. 12.96>	Et claudentem oculos gallinam impendat amico
<juve. sati. 12.97>	Tam sterili; uerum haec nimia est impensa, coturnix
<juve. sati. 12.98>	Nulla umquam pro patre cadet. sentire calorem
<juve. sati. 12.99>	Si coepit locuples Gallitta et Pacius orbi,
<juve. sati. 12.100>	Legitime fixis uestitur tota libellis
<juve. sati. 12.101>	Porticus, existunt qui promittant hecatomben,
<juve. sati. 12.102>	Quatenus hic non sunt nec uenales elephanti,
<juve. sati. 12.103>	Nec Latio aut usquam sub nostro sidere talis
<juve. sati. 12.104>	Belua concipitur, sed furua gente petita
<juve. sati. 12.105>	Arboribus Rutulis et Turni pascitur agro,
<juve. sati. 12.106>	Caesaris armentum nulli seruire paratum
<juve. sati. 12.107>	Priuato, siquidem Tyrio parere solebant
<juve. sati. 12.108>	Hannibali et nostris ducibus regique Molosso
<juve. sati. 12.109>	Horum maiores ac dorso ferre cohortis,
<juve. sati. 12.110>	Partem aliquam belli, et euntem in proelia turrem.
<juve. sati. 12.111>	Nulla igitur mora per Nouium, mora nulla per Histrum
<juve. sati. 12.112>	Pacuuium, quin illud ebur ducatur ad aras
<juve. sati. 12.113>	Et cadat ante Lares Gallittae uictima sola
<juve. sati. 12.114>	Tantis digna deis et captatoribus horum.
<juve. sati. 12.115>	Alter enim, si concedas, mactare uouebit
<juve. sati. 12.116>	De grege seruorum magna et pulcherrima quaeque
<juve. sati. 12.117>	Corpora, uel pueris et frontibus ancillarum
<juve. sati. 12.118>	Imponet uittas et, si qua est nubilis illi
<juve. sati. 12.119>	Iphigenia domi, dabit hanc altaribus, etsi
<juve. sati. 12.120>	Non sperat tragicae furtiua piacula ceruae.
<juve. sati. 12.121>	Laudo meum ciuem, nec comparo testamento
<juve. sati. 12.122>	Mille rates; nam si Libitinam euaserit aeger,
<juve. sati. 12.123>	Delebit tabulas inclusus carcere nassae
<juve. sati. 12.124>	Post meritum sane mirandum atque omnia soli
<juve. sati. 12.125>	Forsan Pacuuio breuiter dabit, ille superbus
<juve. sati. 12.126>	Incedet uictis riualibus. ergo uides quam
<juve. sati. 12.127>	Grande operae pretium faciat iugulata Mycenis.
<juve. sati. 12.128>	Viuat Pacuuius quaeso uel Nestora totum,
<juve. sati. 12.129>	Possideat quantum rapuit Nero, montibus aurum
<juve. sati. 12.130>	Exaequet, nec amet quemquam nec ametur ab ullo.
<juve. sati. 13.1>	Exemplo quodcumque malo committitur, ipsi
<juve. sati. 13.2>	Displicet auctori. Prima est haec ultio, quod se
<juve. sati. 13.3>	Iudice nemo nocens absoluitur, improba quamuis
<juve. sati. 13.4>	Gratia fallaci praetoris uicerit urna.
<juve. sati. 13.5>	Quid sentire putas homines, Caluine, recenti
<juve. sati. 13.6>	De scelere et fidei uiolatae crimine? Sed nec
<juve. sati. 13.7>	Tam tenuis census tibi contigit, ut mediocris
<juve. sati. 13.8>	Iacturae te mergat onus, nec rara uidemus
<juve. sati. 13.9>	Quae pateris: casus multis hic cognitus ac iam
<juve. sati. 13.10>	Tritus et e medio fortunae ductus aceruo.
<juve. sati. 13.11>	Ponamus nimios gemitus. Flagrantior aequo
<juve. sati. 13.12>	Non debet dolor esse uiri nec uulnere maior.
<juve. sati. 13.13>	Tu quamuis leuium minimam exiguamque malorum
<juve. sati. 13.14>	Particulam uix ferre potes spumantibus ardens
<juve. sati. 13.15>	Visceribus, sacrum tibi quod non reddat amicus
<juve. sati. 13.16>	Depositum? Stupet haec qui iam post terga reliquit
<juve. sati. 13.17>	Sexaginta annos Fonteio consule natus?
<juve. sati. 13.18>	An nihil in melius tot rerum proficit usus?
<juve. sati. 13.19>	Magna quidem, sacris quae dat praecepta libellis,
<juve. sati. 13.20>	Victrix fortunae sapientia, ducimus autem
<juve. sati. 13.21>	Hos quoque felices, qui ferre incommoda uitae
<juve. sati. 13.22>	Nec iactare iugum uita didicere magistra.
<juve. sati. 13.23>	Quae tam festa dies, ut cesset prodere furem,
<juve. sati. 13.24>	Perfidiam, fraudes atque omni ex crimine lucrum
<juve. sati. 13.25>	Quaesitum et partos gladio uel pyxide nummos?
<juve. sati. 13.26>	Rari quippe boni, numera, uix sunt totidem quot
<juve. sati. 13.27>	Thebarum portae uel diuitis ostia Nili.
<juve. sati. 13.28>	Nona aetas agitur peioraque saecula ferri
<juve. sati. 13.29>	Temporibus, quorum sceleri non inuenit ipsa
<juve. sati. 13.30>	Nomen et a nullo posuit natura metallo.
<juve. sati. 13.31>	Nos hominum diuumque fidem clamore ciemus
<juve. sati. 13.32>	Quanto Faesidium laudat uocalis agentem
<juve. sati. 13.33>	Sportula? Dic, senior bulla dignissime, nescis
<juve. sati. 13.34>	Quas habeat ueneres aliena pecunia? Nescis
<juve. sati. 13.35>	Quem tua simplicitas risum uulgo moueat, cum
<juve. sati. 13.36>	Exigis a quoquam ne peieret et putet ullis
<juve. sati. 13.37>	Esse aliquod numen templis araeque rubenti?
<juve. sati. 13.38>	Quondam hoc indigenae uiuebant more, priusquam
<juve. sati. 13.39>	Sumeret agrestem posito diademate falcem
<juve. sati. 13.40>	Saturnus fugiens, tunc cum uirguncula Iuno
<juve. sati. 13.41>	Et priuatus adhuc Idaeis Iuppiter antris;
<juve. sati. 13.42>	Nulla super nubes conuiuia caelicolarum
<juve. sati. 13.43>	Nec puer Iliacus formonsa nec Herculis uxor
<juve. sati. 13.44>	Ad cyathos et iam siccato nectare tergens
<juve. sati. 13.45>	Bracchia Vulcanus Liparaea nigra taberna;
<juve. sati. 13.46>	Prandebat sibi quisque deus nec turba deorum
<juve. sati. 13.47>	Talis ut est hodie, contentaque sidera paucis
<juve. sati. 13.48>	Numinibus miserum urguebant Atlanta minori
<juve. sati. 13.49>	Pondere; nondum imi sortitus triste profundi
<juve. sati. 13.50>	Imperium Sicula toruus cum coniuge Pluton,
<juve. sati. 13.51>	Nec rota nec Furiae nec saxum aut uulturis atri
<juve. sati. 13.52>	Poena, sed infernis hilares sine regibus umbrae.
<juve. sati. 13.53>	Inprobitas illo fuit admirabilis aeuo,
<juve. sati. 13.54>	Credebant quo grande nefas et morte piandum
<juve. sati. 13.55>	Si iuuenis uetulo non adsurrexerat et si
<juve. sati. 13.56>	Barbato cuicumque puer, licet ipse uideret
<juve. sati. 13.57>	Plura domi fraga et maiores glandis aceruos;
<juve. sati. 13.58>	Tam uenerabile erat praecedere quattuor annis
<juve. sati. 13.59>	Primaque par adeo sacrae lanugo senectae.
<juve. sati. 13.60>	Nunc si depositum non infitietur amicus,
<juve. sati. 13.61>	Si reddat ueterem cum tota aerugine follem,
<juve. sati. 13.62>	Prodigiosa fides et Tuscis digna libellis
<juve. sati. 13.63>	Quaeque coronata lustrari debeat agna.
<juve. sati. 13.64>	Egregium sanctumque uirum si cerno, bimembri
<juve. sati. 13.65>	Hoc monstrum puero et miranti sub aratro
<juve. sati. 13.66>	Piscibus inuentis et fetae comparo mulae,
<juve. sati. 13.67>	Sollicitus, tamquam lapides effuderit imber
<juve. sati. 13.68>	Examenque apium longa consederit uua
<juve. sati. 13.69>	Culmine delubri, tamquam in mare fluxerit amnis
<juve. sati. 13.70>	Gurgitibus miris et lactis uertice torrens.
<juve. sati. 13.71>	Intercepta decem quereris sestertia fraude
<juve. sati. 13.72>	Sacrilega. Quid si bis centum perdidit alter
<juve. sati. 13.73>	Hoc arcana modo maiorem tertius illa
<juve. sati. 13.74>	Summam, quam patulae uix ceperat angulus arcae?
<juve. sati. 13.75>	Tam facile et pronum est superos contemnere testes,
<juve. sati. 13.76>	Si mortalis idem nemo sciat. Aspice quanta
<juve. sati. 13.77>	Voce neget, quae sit ficti constantia uultus.
<juve. sati. 13.78>	Per Solis radios Tarpeiaque fulmina iurat
<juve. sati. 13.79>	Et Martis frameam et Cirrhaei spicula uatis,
<juve. sati. 13.80>	Per calamos uenatricis pharetramque puellae
<juve. sati. 13.81>	Perque tuum, pater Aegaei Neptune, tridentem,
<juve. sati. 13.82>	Addit et Herculeos arcus hastamque Mineruae,
<juve. sati. 13.83>	Quidquid habent telorum armamentaria caeli.
<juve. sati. 13.84>	Si uero et pater est, "comedam" inquit "flebile nati
<juve. sati. 13.85>	Sinciput elixi Pharioque madentis aceto."
<juve. sati. 13.86>	Sunt in fortunae qui casibus omnia ponant
<juve. sati. 13.87>	Et nullo credant mundum rectore moueri
<juve. sati. 13.88>	Natura uoluente uices et lucis et anni,
<juve. sati. 13.89>	Atque ideo intrepidi quaecumque altaria tangunt.
<juve. sati. 13.90>	Est alius metuens ne crimen poena sequatur.
<juve. sati. 13.91>	Hic putat esse deos et peierat, atque ita secum:
<juve. sati. 13.92>	"Decernat quodcumque uolet de corpore nostro
<juve. sati. 13.93>	Isis et irato feriat mea lumina sistro,
<juve. sati. 13.94>	Dummodo uel caecus teneam quos abnego nummos.
<juve. sati. 13.95>	Et pthisis et uomicae putres et dimidium crus
<juve. sati. 13.96>	Sunt tanti. Pauper locupletem optare podagram
<juve. sati. 13.97>	Nec dubitet Ladas, si non eget Anticyra nec
<juve. sati. 13.98>	Archigene; quid enim uelocis gloria plantae
<juve. sati. 13.99>	Praestat et esuriens Pisaeae ramus oliuae?
<juve. sati. 13.100>	Vt sit magna, tamen certe lenta ira deorum est;
<juve. sati. 13.101>	Si curant igitur cunctos punire nocentes,
<juve. sati. 13.102>	Quando ad me uenient? Sed et exorabile numen
<juve. sati. 13.103>	Fortasse experiar; solet his ignoscere. Multi
<juve. sati. 13.104>	Committunt eadem diuerso crimina fato:
<juve. sati. 13.105>	Ille crucem sceleris pretium tulit, hic diadema."
<juve. sati. 13.106>	Sic animum dirae trepidum formidine culpae
<juve. sati. 13.107>	Confirmat, tunc te sacra ad delubra uocantem
<juve. sati. 13.108>	Praecedit, trahere immo ultro ac uexare paratus.
<juve. sati. 13.109>	Nam cum magna malae superest audacia causae,
<juve. sati. 13.110>	Creditur a multis fiducia. Mimum agit ille,
<juve. sati. 13.111>	Vrbani qualem fugitiuus scurra Catulli:
<juve. sati. 13.112>	Tu miser exclamas, ut Stentora uincere possis,
<juve. sati. 13.113>	Vel potius quantum Gradiuus Homericus, "Audis,
<juve. sati. 13.114>	Iuppiter, haec nec labra moues, cum mittere uocem
<juve. sati. 13.115>	Debueris uel marmoreus uel aeneus? Aut cur
<juve. sati. 13.116>	In carbone tuo charta pia tura soluta
<juve. sati. 13.117>	Ponimus et sectum uituli iecur albaque porci
<juve. sati. 13.118>	Omenta? Vt uideo, nullum discrimen habendum est
<juve. sati. 13.119>	Effigies inter uestras statuamque Vagelli."
<juve. sati. 13.120>	Accipe quae contra ualeat solacia ferre
<juve. sati. 13.121>	Et qui nec Cynicos nec Stoica dogmata legit
<juve. sati. 13.122>	A Cynicis tunica distantia, non Epicurum
<juve. sati. 13.123>	Suspicit exigui laetum plantaribus horti.
<juve. sati. 13.124>	Curentur dubii medicis maioribus aegri:
<juve. sati. 13.125>	Tu uenam uel discipulo committe Philippi.
<juve. sati. 13.126>	Si nullum in terris tam detestabile factum
<juve. sati. 13.127>	Ostendis, taceo, nec pugnis caedere pectus
<juve. sati. 13.128>	Te ueto nec plana faciem contundere palma,
<juve. sati. 13.129>	Quandoquidem accepto claudenda est ianua damno,
<juve. sati. 13.130>	Et maiore domus gemitu, maiore tumultu
<juve. sati. 13.131>	Planguntur nummi quam funera; nemo dolorem
<juve. sati. 13.132>	Fingit in hoc casu, uestem diducere summam
<juve. sati. 13.133>	Contentus, uexare oculos umore coacto:
<juve. sati. 13.134>	Ploratur lacrimis amissa pecunia ueris.
<juve. sati. 13.135>	Sed si cuncta uides simili fora plena querella,
<juve. sati. 13.136>	Si deciens lectis diuersa parte tabellis
<juve. sati. 13.137>	Vana superuacui dicunt chirographa ligni,
<juve. sati. 13.138>	Arguit ipsorum quos littera gemmaque princeps
<juve. sati. 13.139>	Sardonychum, loculis quae custoditur eburnis,
<juve. sati. 13.140>	Ten, o delicias, extra communia censes
<juve. sati. 13.141>	Ponendum, quia tu gallinae filius albae,
<juve. sati. 13.142>	Nos uiles pulli nati infelicibus ouis?
<juve. sati. 13.143>	Rem pateris modicam et mediocri bile ferendam,
<juve. sati. 13.144>	Si flectas oculos maiora ad crimina. Confer
<juve. sati. 13.145>	Conductum latronem, incendia sulpure coepta
<juve. sati. 13.146>	Atque dolo, primos cum ianua colligit ignes.
<juve. sati. 13.147>	Confer et hos, ueteris qui tollunt grandia templi
<juve. sati. 13.148>	Pocula adorandae rubiginis et populorum
<juve. sati. 13.149>	Dona uel antiquo positas a rege coronas;
<juve. sati. 13.150>	Haec ibi si non sunt, minor exstat sacrilegus qui
<juve. sati. 13.151>	Radat inaurati femur Herculis et faciem ipsam
<juve. sati. 13.152>	Neptuni, qui bratteolam de Castore ducat.
<juve. sati. 13.153>	An dubitet solitus totum conflare Tonantem?
<juve. sati. 13.154>	Confer et artifices mercatoremque ueneni
<juve. sati. 13.155>	Et deducendum corio bouis in mare, cum quo
<juve. sati. 13.156>	Clauditur aduersis innoxia simia fatis.
<juve. sati. 13.157>	Haec quota pars scelerum, quae custos Gallicus urbis
<juve. sati. 13.158>	Vsque a lucifero donec lux occidat audit?
<juve. sati. 13.159>	Humani generis mores tibi nosse uolenti
<juve. sati. 13.160>	Sufficit una domus; paucos consume dies et
<juve. sati. 13.161>	Dicere te miserum, postquam illinc ueneris, aude.
<juve. sati. 13.162>	Quis tumidum guttur miratur in Alpibus aut quis
<juve. sati. 13.163>	In Meroe crasso maiorem infante mamillam?
<juve. sati. 13.164>	Caerula quis stupuit Germani lumina, flauam
<juve. sati. 13.165>	Caesariem et madido torquentem cornua cirro?
<juve. sati. 13.166>	[Nempe quod haec illis natura est omnibus una.]
<juve. sati. 13.167>	Ad subitas Thracum uolucres nubemque sonoram
<juve. sati. 13.168>	Pygmaeus paruis currit bellator in armis,
<juve. sati. 13.169>	Mox inpar hosti raptusque per aera curuis
<juve. sati. 13.170>	Vnguibus a saeua fertur grue. Si uideas hoc
<juve. sati. 13.171>	Gentibus in nostris, risu quatiare; sed illic,
<juve. sati. 13.172>	Quamquam eadem adsidue spectentur proelia, ridet
<juve. sati. 13.173>	Nemo, ubi tota cohors pede non est altior uno.
<juve. sati. 13.174>	"Nullane peiuri capitis fraudisque nefandae
<juve. sati. 13.175>	Poena erit?" Abreptum crede hunc grauiore catena
<juve. sati. 13.176>	Protinus et nostro (quid plus uelit ira?) necari
<juve. sati. 13.177>	Arbitrio: manet illa tamen iactura nec umquam
<juve. sati. 13.178>	Depositum tibi sospes erit, sed corpore trunco
<juve. sati. 13.179>	Inuidiosa dabit minimus solacia sanguis.
<juve. sati. 13.180>	"At uindicta bonum uita iucundius ipsa."
<juve. sati. 13.181>	Nempe hoc indocti, quorum praecordia nullis
<juve. sati. 13.182>	Interdum aut leuibus uideas flagrantia causis:
<juve. sati. 13.183>	[Quantulacumque adeo est occasio sufficit irae.]
<juve. sati. 13.184>	Chrysippus non dicet idem nec mite Thaletis
<juve. sati. 13.185>	Ingenium dulcique senex uicinus Hymetto,
<juve. sati. 13.186>	Qui partem acceptae saeua inter uincla cicutae
<juve. sati. 13.187>	Accusatori nollet dare. [Plurima felix
<juve. sati. 13.188>	Paulatim uitia atque errores exuit, omnes
<juve. sati. 13.189>	Prima docens rectum, sapientia.] Quippe minuti
<juve. sati. 13.190>	Semper et infirmi est animi exiguique uoluptas
<juve. sati. 13.191>	Vltio. Continuo sic collige, quod uindicta
<juve. sati. 13.192>	Nemo magis gaudet quam femina. Cur tamen hos tu
<juve. sati. 13.193>	Euasisse putes, quos diri conscia facti
<juve. sati. 13.194>	Mens habet attonitos et surdo uerbere caedit
<juve. sati. 13.195>	Occultum quatiente animo tortore flagellum?
<juve. sati. 13.196>	Poena autem uehemens ac multo saeuior illis
<juve. sati. 13.197>	Quas et Caedicius grauis inuenit et Rhadamanthus,
<juve. sati. 13.198>	Nocte dieque suum gestare in pectore testem.
<juve. sati. 13.199>	Spartano cuidam respondit Pythia uates
<juve. sati. 13.200>	Haut impunitum quondam fore quod dubitaret
<juve. sati. 13.201>	Depositum retinere et fraudem iure tueri
<juve. sati. 13.202>	Iurando. Quaerebat enim quae numinis esset
<juve. sati. 13.203>	Mens et an hoc illi facinus suaderet Apollo.
<juve. sati. 13.204>	Reddidit ergo metu, non moribus, et tamen omnem
<juve. sati. 13.205>	Vocem adyti dignam templo ueramque probauit
<juve. sati. 13.206>	Extinctus tota pariter cum prole domoque
<juve. sati. 13.207>	Et quamuis longa deductis gente propinquis.
<juve. sati. 13.208>	Has patitur poenas peccandi sola uoluntas.
<juve. sati. 13.209>	Nam scelus intra se tacitum qui cogitat ullum
<juve. sati. 13.210>	Facti crimen habet. Cedo si conata peregit.
<juve. sati. 13.211>	Perpetua anxietas nec mensae tempore cessat
<juve. sati. 13.212>	Faucibus ut morbo siccis interque molares
<juve. sati. 13.213>	Difficili crescente cibo, Setina misellus
<juve. sati. 13.214>	Expuit, Albani ueteris pretiosa senectus
<juve. sati. 13.215>	Displicet; ostendas melius, densissima ruga
<juve. sati. 13.216>	Cogitur in frontem uelut acri ducta Falerno.
<juve. sati. 13.217>	Nocte breuem si forte indulsit cura soporem
<juve. sati. 13.218>	Et toto uersata toro iam membra quiescunt,
<juve. sati. 13.219>	Continuo templum et uiolati numinis aras
<juve. sati. 13.220>	Et, quod praecipuis mentem sudoribus urguet,
<juve. sati. 13.221>	Te uidet in somnis; tua sacra et maior imago
<juve. sati. 13.222>	Humana turbat pauidum cogitque fateri.
<juve. sati. 13.223>	Hi sunt qui trepidant et ad omnia fulgura pallent,
<juve. sati. 13.224>	Cum tonat, exanimes primo quoque murmure caeli,
<juve. sati. 13.225>	Non quasi fortuitus nec uentorum rabie sed
<juve. sati. 13.226>	Iratus cadat in terras et iudicet ignis.
<juve. sati. 13.227>	Illa nihil nocuit, cura grauiore timetur
<juve. sati. 13.228>	Proxima tempestas uelut hoc dilata sereno.
<juve. sati. 13.229>	Praeterea lateris uigili cum febre dolorem
<juve. sati. 13.230>	Si coepere pati, missum ad sua corpora morbum
<juve. sati. 13.231>	Infesto credunt a numine; saxa deorum
<juve. sati. 13.232>	Haec et tela putant. Pecudem spondere sacello
<juve. sati. 13.233>	Balantem et Laribus cristam promittere galli
<juve. sati. 13.234>	Non audent; quid enim sperare nocentibus aegris
<juve. sati. 13.235>	Concessum? Vel quae non dignior hostia uita?
<juve. sati. 13.236>	Mobilis et uaria est ferme natura malorum.
<juve. sati. 13.237>	Cum scelus admittunt, superest constantia; quod fas
<juve. sati. 13.238>	Atque nefas tandem incipiunt sentire peractis
<juve. sati. 13.239>	Criminibus. Tamen ad mores natura recurrit
<juve. sati. 13.240>	Damnatos fixa et mutari nescia. Nam quis
<juve. sati. 13.241>	Peccandi finem posuit sibi? Quando recepit
<juve. sati. 13.242>	Eiectum semel attrita de fronte ruborem?
<juve. sati. 13.243>	Quisnam hominum est quem tu contentum uideris uno
<juve. sati. 13.244>	Flagitio? Dabit in laqueum uestigia noster
<juve. sati. 13.245>	Perfidus et nigri patietur carceris uncum
<juve. sati. 13.246>	Aut maris Aegaei rupem scopulosque frequentes
<juve. sati. 13.247>	Exulibus magnis. Poena gaudebis amara
<juve. sati. 13.248>	Nominis inuisi tandemque fatebere laetus
<juve. sati. 13.249>	Nec surdum nec Teresian quemquam esse deorum.
<juve. sati. 14.1>	Plurima sunt, Fuscine, et fama digna sinistra
<juve. sati. 14.2>	Et nitidis maculam haesuram figentia rebus,
<juve. sati. 14.3>	Quae monstrant ipsi pueris traduntque parentes.
<juve. sati. 14.4>	Si damnosa senem iuuat alea, ludit et heres
<juve. sati. 14.5>	Bullatus paruoque eadem mouet arma fritillo.
<juve. sati. 14.6>	Nec melius de se cuiquam sperare propinquo
<juve. sati. 14.7>	Concedet iuuenis, qui radere tubera terrae,
<juve. sati. 14.8>	Boletum condire et eodem iure natantis
<juve. sati. 14.9>	Mergere ficedulas didicit nebulone parente
<juve. sati. 14.10>	Et cana monstrante gula. cum septimus annus
<juve. sati. 14.11>	Transierit puerum, nondum omni dente renato,
<juve. sati. 14.12>	Barbatos licet admoueas mille inde magistros,
<juve. sati. 14.13>	Hinc totidem, cupiet lauto cenare paratu
<juve. sati. 14.14>	Semper et a magna non degenerare culina.
<juve. sati. 14.15>	Mitem animum et mores modicis erroribus aequos
<juve. sati. 14.16>	Praecipit atque animas seruorum et corpora nostra
<juve. sati. 14.17>	Materia constare putat paribusque elementis,
<juve. sati. 14.18>	An saeuire docet Rutilus, qui gaudet acerbo
<juve. sati. 14.19>	Plagarum strepitu et nullam Sirena flagellis
<juve. sati. 14.20>	Comparat, Antiphates trepidi laris ac Polyphemus,
<juve. sati. 14.21>	Tunc felix, quotiens aliquis tortore uocato
<juve. sati. 14.22>	Vritur ardenti duo propter lintea ferro?
<juve. sati. 14.23>	Quid suadet iuueni laetus stridore catenae,
<juve. sati. 14.24>	Quem mire adficiunt inscripta, ergastula, carcer?
<juve. sati. 14.25>	Rusticus expectas ut non sit adultera Largae
<juve. sati. 14.26>	Filia, quae numquam maternos dicere moechos
<juve. sati. 14.27>	Tam cito nec tanto poterit contexere cursu
<juve. sati. 14.28>	Vt non ter deciens respiret? conscia matri
<juve. sati. 14.29>	Virgo fuit, ceras nunc hac dictante pusillas
<juve. sati. 14.30>	Implet et ad moechum dat eisdem ferre cinaedis.
<juve. sati. 14.31>	Sic natura iubet: uelocius et citius nos
<juve. sati. 14.32>	Corrumpunt uitiorum exempla domestica, magnis
<juve. sati. 14.33>	Cum subeant animos auctoribus. unus et alter
<juve. sati. 14.34>	Forsitan haec spernant iuuenes, quibus arte benigna
<juve. sati. 14.35>	Et meliore luto finxit praecordia Titan,
<juve. sati. 14.36>	Sed reliquos fugienda patrum uestigia ducunt
<juve. sati. 14.37>	Et monstrata diu ueteris trahit orbita culpae.
<juve. sati. 14.38>	Abstineas igitur damnandis. huius enim uel
<juve. sati. 14.39>	Vna potens ratio est, ne crimina nostra sequantur
<juve. sati. 14.40>	Ex nobis geniti, quoniam dociles imitandis
<juve. sati. 14.41>	Turpibus ac prauis omnes sumus, et Catilinam
<juve. sati. 14.42>	Quocumque in populo uideas, quocumque sub axe,
<juve. sati. 14.43>	Sed nec Brutus erit Bruti nec auunculus usquam.
<juve. sati. 14.44>	Nil dictu foedum uisuque haec limina tangat
<juve. sati. 14.45>	Intra quae pater est. procul, a procul inde puellae
<juve. sati. 14.46>	Lenonum et cantus pernoctantis parasiti.
<juve. sati. 14.47>	Maxima debetur puero reuerentia, si quid
<juve. sati. 14.48>	Turpe paras, nec tu pueri contempseris annos,
<juve. sati. 14.49>	Sed peccaturo obstet tibi filius infans.
<juve. sati. 14.50>	Nam si quid dignum censoris fecerit ira
<juve. sati. 14.51>	Quandoque et similem tibi se non corpore tantum
<juve. sati. 14.52>	Nec uultu dederit, morum quoque filius et qui
<juve. sati. 14.53>	Omnia deterius tua per uestigia peccet,
<juve. sati. 14.54>	Corripies nimirum et castigabis acerbo
<juve. sati. 14.55>	Clamore ac post haec tabulas mutare parabis.
<juve. sati. 14.56>	Vnde tibi frontem libertatemque parentis,
<juve. sati. 14.57>	Cum facias peiora senex uacuumque cerebro
<juve. sati. 14.58>	Iam pridem caput hoc uentosa cucurbita quaerat?
<juve. sati. 14.59>	Hospite uenturo cessabit nemo tuorum.
<juve. sati. 14.60>	"Verre pauimentum, nitidas ostende columnas,
<juve. sati. 14.61>	Arida cum tota descendat aranea tela,
<juve. sati. 14.62>	Hic leue argentum, uasa aspera tergeat alter"
<juve. sati. 14.63>	Vox domini furit instantis uirgamque tenentis.
<juve. sati. 14.64>	Ergo miser trepidas, ne stercore foeda canino
<juve. sati. 14.65>	Atria displiceant oculis uenientis amici,
<juve. sati. 14.66>	Ne perfusa luto sit porticus, et tamen uno
<juve. sati. 14.67>	Semodio scobis haec emendat seruulus unus:
<juve. sati. 14.68>	Illud non agitas, ut sanctam filius omni
<juve. sati. 14.69>	Aspiciat sine labe domum uitioque carentem?
<juve. sati. 14.70>	Gratum est quod patriae ciuem populoque dedisti,
<juve. sati. 14.71>	Si facis ut patriae sit idoneus, utilis agris,
<juve. sati. 14.72>	Vtilis et bellorum et pacis rebus agendis.
<juve. sati. 14.73>	Plurimum enim intererit quibus artibus et quibus hunc tu
<juve. sati. 14.74>	Moribus instituas. serpente ciconia pullos
<juve. sati. 14.75>	Nutrit et inuenta per deuia rura lacerta:
<juve. sati. 14.76>	Illi eadem sumptis quaerunt animalia pinnis.
<juve. sati. 14.77>	Vultur iumento et canibus crucibusque relictis
<juve. sati. 14.78>	Ad fetus properat partemque cadaueris adfert:
<juve. sati. 14.79>	Hic est ergo cibus magni quoque uulturis et se
<juve. sati. 14.80>	Pascentis, propria cum iam facit arbore nidos.
<juve. sati. 14.81>	Sed leporem aut capream famulae Iouis et generosae
<juve. sati. 14.82>	In saltu uenantur aues, hinc praeda cubili
<juve. sati. 14.83>	Ponitur: inde autem cum se matura leuauit
<juve. sati. 14.84>	Progenies stimulante fame festinat ad illam
<juve. sati. 14.85>	Quam primum praedam rupto gustauerat ouo.
<juve. sati. 14.86>	Aedificator erat Caetronius et modo curuo
<juve. sati. 14.87>	Litore Caietae, summa nunc Tiburis arce,
<juve. sati. 14.88>	Nunc Praenestinis in montibus alta parabat
<juve. sati. 14.89>	Culmina uillarum Graecis longeque petitis
<juve. sati. 14.90>	Marmoribus uincens Fortunae atque Herculis aedem,
<juve. sati. 14.91>	Vt spado uincebat Capitolia nostra Posides.
<juve. sati. 14.92>	Dum sic ergo habitat Caetronius, imminuit rem,
<juve. sati. 14.93>	Fregit opes, nec parua tamen mensura relictae
<juve. sati. 14.94>	Partis erat. totam hanc turbauit filius amens,
<juve. sati. 14.95>	Dum meliore nouas attollit marmore uillas.
<juve. sati. 14.96>	Quidam sortiti metuentem sabbata patrem
<juve. sati. 14.97>	Nil praeter nubes et caeli numen adorant,
<juve. sati. 14.98>	Nec distare putant humana carne suillam,
<juve. sati. 14.99>	Qua pater abstinuit, mox et praeputia ponunt;
<juve. sati. 14.100>	Romanas autem soliti contemnere leges
<juve. sati. 14.101>	Iudaicum ediscunt et seruant ac metuunt ius,
<juve. sati. 14.102>	Tradidit arcano quodcumque uolumine Moyses
<juve. sati. 14.103>	Non monstrare uias eadem nisi sacra colenti,
<juve. sati. 14.104>	Quaesitum ad fontem solos deducere uerpos.
<juve. sati. 14.105>	Sed pater in causa, cui septima quaeque fuit lux
<juve. sati. 14.106>	Ignaua et partem uitae non attigit ullam.
<juve. sati. 14.107>	Sponte tamen iuuenes imitantur cetera, solam
<juve. sati. 14.108>	Inuiti quoque auaritiam exercere iubentur.
<juve. sati. 14.109>	Fallit enim uitium specie uirtutis et umbra,
<juve. sati. 14.110>	Cum sit triste habitu uultuque et ueste seuerum,
<juve. sati. 14.111>	Nec dubie tamquam frugi laudetur auarus,
<juve. sati. 14.112>	Tamquam parcus homo et rerum tutela suarum
<juve. sati. 14.113>	Certa magis quam si fortunas seruet easdem
<juve. sati. 14.114>	Hesperidum serpens aut Ponticus. adde quod hunc de
<juve. sati. 14.115>	Quo loquor egregium populus putat adquirendi
<juve. sati. 14.116>	Artificem; quippe his crescunt patrimonia fabris
<juve. sati. 14.117>	[Sed crescunt quocumque modo maioraque fiunt]
<juve. sati. 14.118>	Incude adsidua semperque ardente camino.
<juve. sati. 14.119>	[Et pater ergo animi felices credit auaros]
<juve. sati. 14.120>	Qui miratur opes, qui nulla exempla beati
<juve. sati. 14.121>	Pauperis esse putat, iuuenes hortatur ut illa
<juve. sati. 14.122>	Ire uia pergant et eidem incumbere sectae.
<juve. sati. 14.123>	Sunt quaedam uitiorum elementa, his protinus illos
<juve. sati. 14.124>	Imbuit et cogit minimas ediscere sordes;
<juve. sati. 14.125>	Mox adquirendi docet insatiabile uotum.
<juve. sati. 14.126>	Seruorum uentres modio castigat iniquo
<juve. sati. 14.127>	Ipse quoque esuriens, neque enim omnia sustinet umquam
<juve. sati. 14.128>	Mucida caerulei panis consumere frusta,
<juve. sati. 14.129>	Hesternum solitus medio seruare minutal
<juve. sati. 14.130>	Septembri nec non differre in tempora cenae
<juve. sati. 14.131>	Alterius conchem aestiuam cum parte lacerti
<juve. sati. 14.132>	Signatam uel dimidio putrique siluro
<juve. sati. 14.133>	Filaque sectiui numerata includere porri.
<juve. sati. 14.134>	Inuitatus ad haec aliquis de ponte negabit.
<juve. sati. 14.135>	Sed quo diuitias haec per tormenta coactas,
<juve. sati. 14.136>	Cum furor haut dubius, cum sit manifesta phrenesis,
<juve. sati. 14.137>	Vt locuples moriaris, egentis uiuere fato?
<juve. sati. 14.138>	Interea, pleno cum turget sacculus ore,
<juve. sati. 14.139>	Crescit amor nummi quantum ipsa pecunia creuit,
<juve. sati. 14.140>	Et minus hanc optat qui non habet. ergo paratur
<juve. sati. 14.141>	Altera uilla tibi, cum rus non sufficit unum
<juve. sati. 14.142>	Et proferre libet finis maiorque uidetur
<juve. sati. 14.143>	Et melior uicina seges; mercaris et hanc et
<juve. sati. 14.144>	Arbusta et densa montem qui canet oliua.
<juve. sati. 14.145>	Quorum si pretio dominus non uincitur ullo,
<juve. sati. 14.146>	Nocte boues macri lassoque famelica collo
<juve. sati. 14.147>	Iumenta ad uiridis huius mittentur aristas
<juve. sati. 14.148>	Nec prius inde domum quam tota noualia saeuos
<juve. sati. 14.149>	In uentres abeant, ut credas falcibus actum.
<juve. sati. 14.150>	Dicere uix possis quam multi talia plorent
<juve. sati. 14.151>	Et quot uenales iniuria fecerit agros.
<juve. sati. 14.152>	Sed qui sermones, quam foede bucina famae!
<juve. sati. 14.153>	"Quid nocet haec?" inquit "tunicam mihi malo lupini
<juve. sati. 14.154>	Quam si me toto laudet uicinia pago
<juve. sati. 14.155>	Exigui ruris paucissima farra secantem."
<juve. sati. 14.156>	Scilicet et morbis et debilitate carebis
<juve. sati. 14.157>	Et luctum et curam effugies, et tempora uitae
<juve. sati. 14.158>	Longa tibi posthac fato meliore dabuntur,
<juve. sati. 14.159>	Si tantum culti solus possederis agri
<juve. sati. 14.160>	Quantum sub Tatio populus Romanus arabat.
<juve. sati. 14.161>	Mox etiam fractis aetate ac Punica passis
<juve. sati. 14.162>	Proelia uel Pyrrhum immanem gladiosque Molossos
<juve. sati. 14.163>	Tandem pro multis uix iugera bina dabantur
<juve. sati. 14.164>	Vulneribus; merces haec sanguinis atque laboris
<juve. sati. 14.165>	Nulli uisa umquam meritis minor aut ingratae
<juve. sati. 14.166>	Curta fides patriae. saturabat glebula talis
<juve. sati. 14.167>	Patrem ipsum turbamque casae, qua feta iacebat
<juve. sati. 14.168>	Vxor et infantes ludebant quattuor, unus
<juve. sati. 14.169>	Vernula, tres domini; sed magnis fratribus horum
<juve. sati. 14.170>	A scrobe uel sulco redeuntibus altera cena
<juve. sati. 14.171>	Amplior et grandes fumabant pultibus ollae.
<juve. sati. 14.172>	Nunc modus hic agri nostro non sufficit horto.
<juve. sati. 14.173>	Inde fere scelerum causae, nec plura uenena
<juve. sati. 14.174>	Miscuit aut ferro grassatur saepius ullum
<juve. sati. 14.175>	Humanae mentis uitium quam saeua cupido
<juve. sati. 14.176>	Immodici census. nam diues qui fieri uult,
<juve. sati. 14.177>	Et cito uult fieri; sed quae reuerentia legum,
<juve. sati. 14.178>	Quis metus aut pudor est umquam properantis auari?
<juve. sati. 14.179>	"Viuite contenti casulis et collibus istis,
<juve. sati. 14.180>	O pueri," Marsus dicebat et Hernicus olim
<juve. sati. 14.181>	Vestinusque senex, "panem quaeramus aratro,
<juve. sati. 14.182>	Qui satis est mensis: laudant hoc numina ruris,
<juve. sati. 14.183>	Quorum ope et auxilio gratae post munus aristae
<juve. sati. 14.184>	Contingunt homini ueteris fastidia quercus.
<juve. sati. 14.185>	Nil uetitum fecisse uolet, quem non pudet alto
<juve. sati. 14.186>	Per glaciem perone tegi, qui summouet euros
<juve. sati. 14.187>	Pellibus inuersis: peregrina ignotaque nobis
<juve. sati. 14.188>	Ad scelus atque nefas, quaecumque est, purpura ducit."
<juve. sati. 14.189>	Haec illi ueteres praecepta minoribus; at nunc
<juve. sati. 14.190>	Post finem autumni media de nocte supinum
<juve. sati. 14.191>	Clamosus iuuenem pater excitat: "accipe ceras,
<juve. sati. 14.192>	Scribe, puer, uigila, causas age, perlege rubras
<juve. sati. 14.193>	Maiorum leges; aut uitem posce libello,
<juve. sati. 14.194>	Sed caput intactum buxo narisque pilosas
<juve. sati. 14.195>	Adnotet et grandes miretur Laelius alas;
<juve. sati. 14.196>	Dirue Maurorum attegias, castella Brigantum,
<juve. sati. 14.197>	Vt locupletem aquilam tibi sexagesimus annus
<juve. sati. 14.198>	Adferat; aut, longos castrorum ferre labores
<juve. sati. 14.199>	Si piget et trepidum soluunt tibi cornua uentrem
<juve. sati. 14.200>	Cum lituis audita, pares quod uendere possis
<juve. sati. 14.201>	Pluris dimidio, nec te fastidia mercis
<juve. sati. 14.202>	Vllius subeant ablegandae Tiberim ultra,
<juve. sati. 14.203>	Neu credas ponendum aliquid discriminis inter
<juve. sati. 14.204>	Vnguenta et corium: lucri bonus est odor ex re
<juve. sati. 14.205>	Qualibet. illa tuo sententia semper in ore
<juve. sati. 14.206>	Versetur dis atque ipso Ioue digna poeta:
<juve. sati. 14.207>	Vnde habeas quaerit nemo, sed oportet habere."
<juve. sati. 14.208>	[Hoc monstrant uetulae pueris repentibus assae,
<juve. sati. 14.209>	Hoc discunt omnes ante alpha et beta puellae.]
<juve. sati. 14.210>	Talibus instantem monitis quemcumque parentem
<juve. sati. 14.211>	Sic possem adfari: "dic, o uanissime, quis te
<juve. sati. 14.212>	Festinare iubet? meliorem praesto magistro
<juve. sati. 14.213>	Discipulum. securus abi: uinceris, ut Aiax
<juve. sati. 14.214>	Praeteriit Telamonem, ut Pelea uicit Achilles
<juve. sati. 14.215>	Parcendum est teneris; nondum impleuere medullas
<juve. sati. 14.216>	Maturae mala nequitiae. cum pectere barbam
<juve. sati. 14.217>	Coeperit et longae mucronem admittere cultri,
<juve. sati. 14.218>	Falsus erit testis, uendet periuria summa
<juve. sati. 14.219>	Exigua et Cereris tangens aramque pedemque.
<juve. sati. 14.220>	Elatam iam crede nurum, si limina uestra
<juve. sati. 14.221>	Mortifera cum dote subit. quibus illa premetur
<juve. sati. 14.222>	Per somnum digitis! nam quae terraque marique
<juve. sati. 14.223>	Adquirenda putas breuior uia conferet illi;
<juve. sati. 14.224>	Nullus enim magni sceleris labor. "haec ego numquam
<juve. sati. 14.225>	Mandaui" dices olim "nec talia suasi."
<juve. sati. 14.226>	Mentis causa malae tamen est et origo penes te.
<juve. sati. 14.227>	Nam quisquis magni census praecepit amorem
<juve. sati. 14.228>	Et laeuo monitu pueros producit auaros
<juve. sati. 14.229>	[Et qui per fraudes patrimonia conduplicari]
<juve. sati. 14.230>	Dat libertatem et totas effundit habenas
<juve. sati. 14.231>	Curriculo; quem si reuoces, subsistere nescit
<juve. sati. 14.232>	Et te contempto rapitur metisque relictis.
<juve. sati. 14.233>	Nemo satis credit tantum delinquere quantum
<juve. sati. 14.234>	Permittas: adeo indulgent sibi latius ipsi.
<juve. sati. 14.235>	Cum dicis iuueni stultum qui donet amico,
<juve. sati. 14.236>	Qui paupertatem leuet attollatque propinqui,
<juve. sati. 14.237>	Et spoliare doces et circumscribere et omni
<juve. sati. 14.238>	Crimine diuitias adquirere, quarum amor in te
<juve. sati. 14.239>	Quantus erat patriae Deciorum in pectore, quantum
<juve. sati. 14.240>	Dilexit Thebas, si Graecia uera, Menoeceus,
<juve. sati. 14.241>	In quorum sulcis legiones dentibus anguis
<juve. sati. 14.242>	Cum clipeis nascuntur et horrida bella capessunt
<juve. sati. 14.243>	Continuo, tamquam et tubicen surrexerit una.
<juve. sati. 14.244>	Ergo ignem, cuius scintillas ipse dedisti,
<juve. sati. 14.245>	Flagrantem late et rapientem cuncta uidebis.
<juve. sati. 14.246>	Nec tibi parcetur misero, trepidumque magistrum
<juve. sati. 14.247>	In cauea magno fremitu leo tollet alumnus.
<juve. sati. 14.248>	Nota mathematicis genesis tua, sed graue tardas
<juve. sati. 14.249>	Expectare colus: morieris stamine nondum
<juve. sati. 14.250>	Abrupto. iam nunc obstas et uota moraris,
<juve. sati. 14.251>	Iam torquet iuuenem longa et ceruina senectus.
<juve. sati. 14.252>	Ocius Archigenen quaere atque eme quod Mithridates
<juve. sati. 14.253>	Composuit: si uis aliam decerpere ficum
<juve. sati. 14.254>	Atque alias tractare rosas, medicamen habendum est,
<juve. sati. 14.255>	Sorbere ante cibum quod debeat et pater et rex."
<juve. sati. 14.256>	Monstro uoluptatem egregiam, cui nulla theatra,
<juve. sati. 14.257>	Nulla aequare queas praetoris pulpita lauti,
<juve. sati. 14.258>	Si spectes quanto capitis discrimine constent
<juve. sati. 14.259>	Incrementa domus, aerata multus in arca
<juve. sati. 14.260>	Fiscus et ad uigilem ponendi Castora nummi,
<juve. sati. 14.261>	Ex quo Mars Vltor galeam quoque perdidit et res
<juve. sati. 14.262>	Non potuit seruare suas. ergo omnia Florae
<juve. sati. 14.263>	Et Cereris licet et Cybeles aulaea relinquas:
<juve. sati. 14.264>	Tanto maiores humana negotia ludi.
<juve. sati. 14.265>	An magis oblectant animum iactata petauro
<juve. sati. 14.266>	Corpora quique solet rectum descendere funem
<juve. sati. 14.267>	Quam tu, Corycia semper qui puppe moraris
<juve. sati. 14.268>	Atque habitas, coro semper tollendus et austro,
<juve. sati. 14.269>	Perditus *ac uilis* sacci mercator olentis,
<juve. sati. 14.270>	Qui gaudes pingue antiquae de litore Cretae
<juve. sati. 14.271>	Passum et municipes Iouis aduexisse lagonas?
<juve. sati. 14.272>	Hic tamen ancipiti figens uestigia planta
<juve. sati. 14.273>	Victum illa mercede parat, brumamque famemque
<juve. sati. 14.274>	Illa reste cauet: tu propter mille talenta
<juve. sati. 14.275>	Et centum uillas temerarius. aspice portus
<juve. sati. 14.276>	Et plenum magnis trabibus mare: plus hominum est iam
<juve. sati. 14.277>	In pelago. ueniet classis quocumque uocarit
<juve. sati. 14.278>	Spes lucri, nec Carpathium Gaetulaque tantum
<juve. sati. 14.279>	Aequora transiliet, sed longe Calpe relicta
<juve. sati. 14.280>	Audiet Herculeo stridentem gurgite solem.
<juve. sati. 14.281>	Grande operae pretium est, ut tenso folle reuerti
<juve. sati. 14.282>	Inde domum possis tumidaque superbus aluta,
<juve. sati. 14.283>	Oceani monstra et iuuenes uidisse marinos.
<juve. sati. 14.284>	Non unus mentes agitat furor. ille sororis
<juve. sati. 14.285>	In manibus uultu Eumenidum terretur et igni,
<juve. sati. 14.286>	Hic boue percusso mugire Agamemnona credit
<juve. sati. 14.287>	Aut Ithacum. parcat tunicis licet atque lacernis,
<juve. sati. 14.288>	Curatoris eget qui nauem mercibus implet
<juve. sati. 14.289>	Ad summum latus et tabula distinguitur unda,
<juve. sati. 14.290>	Cum sit causa mali tanti et discriminis huius
<juve. sati. 14.291>	Concisum argentum in titulos faciesque minutas.
<juve. sati. 14.292>	Occurrunt nubes et fulgura: "soluite funem"
<juve. sati. 14.293>	Frumenti dominus clamat piperisue coempti,
<juve. sati. 14.294>	"Nil color hic caeli, nil fascia nigra minatur;
<juve. sati. 14.295>	Aestiuom tonat." infelix hac forsitan ipsa
<juve. sati. 14.296>	Nocte cadet fractis trabibus fluctuque premetur
<juve. sati. 14.297>	Obrutus et zonam laeua morsuque tenebit.
<juve. sati. 14.298>	Sed cuius uotis modo non suffecerat aurum
<juve. sati. 14.299>	Quod Tagus et rutila uoluit Pactolus harena,
<juve. sati. 14.300>	Frigida sufficient uelantes inguina panni
<juve. sati. 14.301>	Exiguusque cibus, mersa rate naufragus assem
<juve. sati. 14.302>	Dum rogat et picta se tempestate tuetur.
<juve. sati. 14.303>	Tantis parta malis cura maiore metuque
<juve. sati. 14.304>	Seruantur: misera est magni custodia census.
<juve. sati. 14.305>	Dispositis praediues amis uigilare cohortem
<juve. sati. 14.306>	Seruorum noctu Licinus iubet, attonitus pro
<juve. sati. 14.307>	Electro signisque suis Phrygiaque columna
<juve. sati. 14.308>	Atque ebore et lata testudine. dolia nudi
<juve. sati. 14.309>	Non ardent Cynici; si fregeris, altera fiet
<juve. sati. 14.310>	Cras domus atque eadem plumbo commissa manebit.
<juve. sati. 14.311>	Sensit Alexander, testa cum uidit in illa
<juve. sati. 14.312>	Magnum habitatorem, quanto felicior hic qui
<juve. sati. 14.313>	Nil cuperet quam qui totum sibi posceret orbem
<juve. sati. 14.314>	Passurus gestis aequanda pericula rebus.
<juve. sati. 14.315>	Nullum numen habes, si sit prudentia: nos te,
<juve. sati. 14.316>	Nos facimus, Fortuna, deam. mensura tamen quae
<juve. sati. 14.317>	Sufficiat census, si quis me consulat, edam:
<juve. sati. 14.318>	In quantum sitis atque fames et frigora poscunt,
<juve. sati. 14.319>	Quantum, Epicure, tibi paruis suffecit in hortis,
<juve. sati. 14.320>	Quantum Socratici ceperunt ante penates;
<juve. sati. 14.321>	Numquam aliud natura, aliud sapientia dicit.
<juve. sati. 14.322>	Acribus exemplis uideor te cludere? misce
<juve. sati. 14.323>	Ergo aliquid nostris de moribus, effice summam
<juve. sati. 14.324>	Bis septem ordinibus quam lex dignatur Othonis.
<juve. sati. 14.325>	Haec quoque si rugam trahit extenditque labellum,
<juve. sati. 14.326>	Sume duos equites, fac tertia quadringenta.
<juve. sati. 14.327>	Si nondum impleui gremium, si panditur ultra,
<juve. sati. 14.328>	Nec Croesi fortuna umquam nec Persica regna
<juve. sati. 14.329>	Sufficient animo nec diuitiae Narcissi,
<juve. sati. 14.330>	Indulsit Caesar cui Claudius omnia, cuius
<juve. sati. 14.331>	Paruit imperiis uxorem occidere iussus.
<juve. sati. 15.1>	Quis nescit, Volusi Bithynice, qualia demens
<juve. sati. 15.2>	Aegyptos portenta colat? crocodilon adorat
<juve. sati. 15.3>	Pars haec, illa pauet saturam serpentibus ibin.
<juve. sati. 15.4>	Effigies sacri nitet aurea cercopitheci,
<juve. sati. 15.5>	Dimidio magicae resonant ubi Memnone chordae
<juve. sati. 15.6>	Atque uetus Thebe centum iacet obruta portis.
<juve. sati. 15.7>	Illic aeluros, hic piscem fluminis, illic
<juve. sati. 15.8>	Oppida tota canem uenerantur, nemo Dianam.
<juve. sati. 15.9>	Porrum et caepe nefas uiolare et frangere morsu
<juve. sati. 15.10>	(O sanctas gentes, quibus haec nascuntur in hortis
<juve. sati. 15.11>	Numina!), lanatis animalibus abstinet omnis
<juve. sati. 15.12>	Mensa, nefas illic fetum iugulare capellae:
<juve. sati. 15.13>	Carnibus humanis uesci licet. attonito cum
<juve. sati. 15.14>	Tale super cenam facinus narraret Vlixes
<juve. sati. 15.15>	Alcinoo, bilem aut risum fortasse quibusdam
<juve. sati. 15.16>	Mouerat ut mendax aretalogus. "in mare nemo
<juve. sati. 15.17>	Hunc abicit saeua dignum ueraque Charybdi,
<juve. sati. 15.18>	Fingentem immanis Laestrygonas et Cyclopas?
<juve. sati. 15.19>	Nam citius Scyllam uel concurrentia saxa
<juve. sati. 15.20>	Cyaneis plenos et tempestatibus utres
<juve. sati. 15.21>	Crediderim aut tenui percussum uerbere Circes
<juve. sati. 15.22>	Et cum remigibus grunnisse Elpenora porcis.
<juve. sati. 15.23>	Tam uacui capitis populum Phaeaca putauit?"
<juve. sati. 15.24>	Sic aliquis merito nondum ebrius et minimum qui
<juve. sati. 15.25>	De Corcyraea temetum duxerat urna;
<juve. sati. 15.26>	Solus enim haec Ithacus nullo sub teste canebat.
<juve. sati. 15.27>	Nos miranda quidem sed nuper consule Iunco
<juve. sati. 15.28>	Gesta super calidae referemus moenia Copti,
<juve. sati. 15.29>	Nos uulgi scelus et cunctis grauiora coturnis;
<juve. sati. 15.30>	Nam scelus, a Pyrrha quamquam omnia syrmata uoluas,
<juve. sati. 15.31>	Nullus apud tragicos populus facit. accipe nostro
<juve. sati. 15.32>	Dira quod exemplum feritas produxerit aeuo.
<juve. sati. 15.33>	Inter finitimos uetus atque antiqua simultas,
<juve. sati. 15.34>	Immortale odium et numquam sanabile uulnus,
<juve. sati. 15.35>	Ardet adhuc Ombos et Tentura. summus utrimque
<juve. sati. 15.36>	Inde furor uulgo, quod numina uicinorum
<juve. sati. 15.37>	Odit uterque locus, cum solos credat habendos
<juve. sati. 15.38>	Esse deos quos ipse colit. sed tempore festo
<juve. sati. 15.39>	Alterius populi rapienda occasio cunctis
<juve. sati. 15.40>	Visa inimicorum primoribus ac ducibus, ne
<juve. sati. 15.41>	Laetum hilaremque diem, ne magnae gaudia cenae
<juve. sati. 15.42>	Sentirent positis ad templa et compita mensis
<juve. sati. 15.43>	Peruigilique toro, quem nocte ac luce iacentem
<juve. sati. 15.44>	Septimus interdum sol inuenit. horrida sane
<juve. sati. 15.45>	Aegyptos, sed luxuria, quantum ipse notaui,
<juve. sati. 15.46>	Barbara famoso non cedit turba Canopo.
<juve. sati. 15.47>	Adde quod et facilis uictoria de madidis et
<juve. sati. 15.48>	Blaesis atque mero titubantibus. inde uirorum
<juve. sati. 15.49>	Saltatus nigro tibicine, qualiacumque
<juve. sati. 15.50>	Vnguenta et flores multaeque in fronte coronae:
<juve. sati. 15.51>	Hinc ieiunum odium. sed iurgia prima sonare
<juve. sati. 15.52>	Incipiunt; animis ardentibus haec tuba rixae.
<juve. sati. 15.53>	Dein clamore pari concurritur, et uice teli
<juve. sati. 15.54>	Saeuit nuda manus. paucae sine uulnere malae,
<juve. sati. 15.55>	Vix cuiquam aut nulli toto certamine nasus
<juve. sati. 15.56>	Integer. aspiceres iam cuncta per agmina uultus
<juve. sati. 15.57>	Dimidios, alias facies et hiantia ruptis
<juve. sati. 15.58>	Ossa genis, plenos oculorum sanguine pugnos.
<juve. sati. 15.59>	Ludere se credunt ipsi tamen et puerilis
<juve. sati. 15.60>	Exercere acies quod nulla cadauera calcent.
<juve. sati. 15.61>	Et sane quo tot rixantis milia turbae,
<juve. sati. 15.62>	Si uiuunt omnes? ergo acrior impetus et iam
<juve. sati. 15.63>	Saxa inclinatis per humum quaesita lacertis
<juve. sati. 15.64>	Incipiunt torquere, domestica seditioni
<juve. sati. 15.65>	Tela, nec hunc lapidem, qualis et Turnus et Aiax,
<juve. sati. 15.66>	Vel quo Tydides percussit pondere coxam
<juve. sati. 15.67>	Aeneae, sed quem ualeant emittere dextrae
<juve. sati. 15.68>	Illis dissimiles et nostro tempore natae.
<juve. sati. 15.69>	Nam genus hoc uiuo iam decrescebat Homero,
<juve. sati. 15.70>	Terra malos homines nunc educat atque pusillos;
<juve. sati. 15.71>	Ergo deus, quicumque aspexit, ridet et odit.
<juve. sati. 15.72>	A deuerticulo repetatur fabula. postquam
<juve. sati. 15.73>	Subsidiis aucti, pars altera promere ferrum
<juve. sati. 15.74>	Audet et infestis pugnam instaurare sagittis.
<juve. sati. 15.75>	Terga fugae celeri praestant instantibus Ombis
<juve. sati. 15.76>	Qui uicina colunt umbrosae Tentura palmae.
<juve. sati. 15.77>	Labitur hic quidam nimia formidine cursum
<juve. sati. 15.78>	Praecipitans capiturque. ast illum in plurima sectum
<juve. sati. 15.79>	Frusta et particulas, ut multis mortuus unus
<juve. sati. 15.80>	Sufficeret, totum corrosis ossibus edit
<juve. sati. 15.81>	Victrix turba, nec ardenti decoxit aeno
<juve. sati. 15.82>	Aut ueribus, longum usque adeo tardumque putauit
<juve. sati. 15.83>	Expectare focos, contenta cadauere crudo.
<juve. sati. 15.84>	Hic gaudere libet quod non uiolauerit ignem,
<juve. sati. 15.85>	Quem summa caeli raptum de parte Prometheus
<juve. sati. 15.86>	Donauit terris; elemento gratulor, et te
<juve. sati. 15.87>	Exultare reor. sed qui mordere cadauer
<juve. sati. 15.88>	Sustinuit nil umquam hac carne libentius edit;
<juve. sati. 15.89>	Nam scelere in tanto ne quaeras et dubites an
<juve. sati. 15.90>	Prima uoluptatem gula senserit, ultimus ante
<juve. sati. 15.91>	Qui stetit, absumpto iam toto corpore ductis
<juve. sati. 15.92>	Per terram digitis aliquid de sanguine gustat.
<juve. sati. 15.93>	Vascones, ut fama est, alimentis talibus usi
<juve. sati. 15.94>	Produxere animas, sed res diuersa, sed illic
<juve. sati. 15.95>	Fortunae inuidia est bellorumque ultima, casus
<juve. sati. 15.96>	Extremi, longae dira obsidionis egestas.
<juve. sati. 15.97>	[Huius enim, quod nunc agitur, miserabile debet
<juve. sati. 15.98>	Exemplum esse tibi, sicut modo dicta mihi gens.]
<juve. sati. 15.99>	Post omnis herbas, post cuncta animalia, quidquid
<juve. sati. 15.100>	Cogebat uacui uentris furor, hostibus ipsis
<juve. sati. 15.101>	Pallorem ac maciem et tenuis miserantibus artus,
<juve. sati. 15.102>	Membra aliena fame lacerabant, esse parati
<juve. sati. 15.103>	Et sua. quisnam hominum ueniam dare quisue deorum
<juve. sati. 15.104>	Ventribus abnueret dira atque immania passis
<juve. sati. 15.105>	Et quibus illorum poterant ignoscere manes
<juve. sati. 15.106>	Quorum corporibus uescebantur? melius nos
<juve. sati. 15.107>	Zenonis praecepta monent, [nec enim omnia quidam
<juve. sati. 15.108>	Pro uita facienda putant] sed Cantaber unde
<juve. sati. 15.109>	Stoicus, antiqui praesertim aetate Metelli?
<juve. sati. 15.110>	Nunc totus Graias nostrasque habet orbis Athenas,
<juve. sati. 15.111>	Gallia causidicos docuit facunda Britannos,
<juve. sati. 15.112>	De conducendo loquitur iam rhetore Thule.
<juve. sati. 15.113>	Nobilis ille tamen populus, quem diximus, et par
<juve. sati. 15.114>	Virtute atque fide sed maior clade Zacynthos
<juve. sati. 15.115>	Tale quid excusat: Maeotide saeuior ara
<juve. sati. 15.116>	Aegyptos. quippe illa nefandi Taurica sacri
<juve. sati. 15.117>	Inuentrix homines, ut iam quae carmina tradunt
<juve. sati. 15.118>	Digna fide credas, tantum immolat; ulterius nil
<juve. sati. 15.119>	Aut grauius cultro timet hostia. quis modo casus
<juve. sati. 15.120>	Impulit hos? quae tanta fames infestaque uallo
<juve. sati. 15.121>	Arma coegerunt tam detestabile monstrum
<juve. sati. 15.122>	Audere? anne aliam terra Memphitide sicca
<juve. sati. 15.123>	Inuidiam facerent nolenti surgere Nilo?
<juve. sati. 15.124>	Qua nec terribiles Cimbri nec Brittones umquam
<juve. sati. 15.125>	Sauromataeque truces aut immanes Agathyrsi,
<juve. sati. 15.126>	Hac saeuit rabie imbelle et inutile uulgus
<juve. sati. 15.127>	Paruula fictilibus solitum dare uela phaselis
<juve. sati. 15.128>	Et breuibus pictae remis incumbere testae.
<juve. sati. 15.129>	Nec poenam sceleri inuenies nec digna parabis
<juve. sati. 15.130>	Supplicia his populis, in quorum mente pares sunt
<juve. sati. 15.131>	Et similes ira atque fames. mollissima corda
<juve. sati. 15.132>	Humano generi dare se natura fatetur,
<juve. sati. 15.133>	Quae lacrimas dedit. haec nostri pars optima sensus.
<juve. sati. 15.134>	Plorare ergo iubet causam dicentis amici
<juve. sati. 15.135>	Squaloremque rei, pupillum ad iura uocantem
<juve. sati. 15.136>	Circumscriptorem, cuius manantia fletu
<juve. sati. 15.137>	Ora puellares faciunt incerta capilli.
<juve. sati. 15.138>	Naturae imperio gemimus, cum funus adultae
<juve. sati. 15.139>	Virginis occurrit uel terra clauditur infans
<juve. sati. 15.140>	Et minor igne rogi. quis enim bonus et face dignus
<juve. sati. 15.141>	Arcana, qualem Cereris uult esse sacerdos,
<juve. sati. 15.142>	Vlla aliena sibi credit mala? separat hoc nos
<juve. sati. 15.143>	A grege mutorum, atque ideo uenerabile soli
<juve. sati. 15.144>	Sortiti ingenium diuinorumque capaces
<juve. sati. 15.145>	Atque exercendis pariendisque artibus apti
<juve. sati. 15.146>	Sensum a caelesti demissum traximus arce,
<juve. sati. 15.147>	Cuius egent prona et terram spectantia. mundi
<juve. sati. 15.148>	Principio indulsit communis conditor illis
<juve. sati. 15.149>	Tantum animas, nobis animum quoque, mutuus ut nos
<juve. sati. 15.150>	Affectus petere auxilium et praestare iuberet,
<juve. sati. 15.151>	Dispersos trahere in populum, migrare uetusto
<juve. sati. 15.152>	De nemore et proauis habitatas linquere siluas,
<juve. sati. 15.153>	Aedificare domos, laribus coniungere nostris
<juve. sati. 15.154>	Tectum aliud, tutos uicino limine somnos
<juve. sati. 15.155>	Vt collata daret fiducia, protegere armis
<juve. sati. 15.156>	Lapsum aut ingenti nutantem uulnere ciuem,
<juve. sati. 15.157>	Communi dare signa tuba, defendier isdem
<juve. sati. 15.158>	Turribus atque una portarum claue teneri.
<juve. sati. 15.159>	Sed iam serpentum maior concordia. parcit
<juve. sati. 15.160>	Cognatis maculis similis fera. quando leoni
<juve. sati. 15.161>	Fortior eripuit uitam leo? quo nemore umquam
<juve. sati. 15.162>	Exspirauit aper maioris dentibus apri?
<juve. sati. 15.163>	Indica tigris agit rabida cum tigride pacem
<juve. sati. 15.164>	Perpetuam, saeuis inter se conuenit ursis.
<juve. sati. 15.165>	Ast homini ferrum letale incude nefanda
<juve. sati. 15.166>	Produxisse parum est, cum rastra et sarcula tantum
<juve. sati. 15.167>	Adsueti coquere et marris ac uomere lassi
<juve. sati. 15.168>	Nescierint primi gladios extendere fabri.
<juve. sati. 15.169>	Aspicimus populos quorum non sufficit irae
<juve. sati. 15.170>	Occidisse aliquem, sed pectora, bracchia, uultum
<juve. sati. 15.171>	Crediderint genus esse cibi. quid diceret ergo
<juve. sati. 15.172>	Vel quo non fugeret, si nunc haec monstra uideret
<juve. sati. 15.173>	Pythagoras, cunctis animalibus abstinuit qui
<juve. sati. 15.174>	Tamquam homine et uentri indulsit non omne legumen?
<juve. sati. 16.1>	Quis numerare queat felicis praemia, Galli,
<juve. sati. 16.2>	Militiae? nam si subeuntur prospera castra
<juve. sati. 16.3>	Me pauidum excipiat tironem porta secundo
<juve. sati. 16.4>	Sidere. plus etenim fati ualet hora benigni
<juve. sati. 16.5>	Quam si nos Veneris commendet epistula Marti
<juve. sati. 16.6>	Et Samia genetrix quae delectatur harena.
<juve. sati. 16.7>	Commoda tractemus primum communia, quorum
<juve. sati. 16.8>	Haut minimum illud erit, ne te pulsare togatus
<juve. sati. 16.9>	Audeat, immo, etsi pulsetur, dissimulet nec
<juve. sati. 16.10>	Audeat excussos praetori ostendere dentes
<juve. sati. 16.11>	Et nigram in facie tumidis liuoribus offam
<juve. sati. 16.12>	Atque oculum medico nil promittente relictum.
<juve. sati. 16.13>	Bardaicus iudex datur haec punire uolenti
<juve. sati. 16.14>	Calceus et grandes magna ad subsellia surae
<juve. sati. 16.15>	Legibus antiquis castrorum et more Camilli
<juve. sati. 16.16>	Seruato, miles ne uallum litiget extra
<juve. sati. 16.17>	Et procul a signis. "iustissima centurionum
<juve. sati. 16.18>	Cognitio est *igitur* de milite, nec mihi derit
<juve. sati. 16.19>	Vltio, si iustae defertur causa querellae."
<juve. sati. 16.20>	Tota cohors tamen est inimica, omnesque manipli
<juve. sati. 16.21>	Consensu magno efficiunt curabilis ut sit
<juve. sati. 16.22>	Vindicta et grauior quam iniuria. dignum erit ergo
<juve. sati. 16.23>	Declamatoris mulino corde Vagelli,
<juve. sati. 16.24>	Cum duo crura habeas, offendere tot caligas, tot
<juve. sati. 16.25>	Milia clauorum. quis tam procul adsit ab urbe
<juve. sati. 16.26>	Praeterea, quis tam Pylades, molem aggeris ultra
<juve. sati. 16.27>	Vt ueniat? lacrimae siccentur protinus, et se
<juve. sati. 16.28>	Excusaturos non sollicitemus amicos.
<juve. sati. 16.29>	"Da testem" iudex cum dixerit, audeat ille
<juve. sati. 16.30>	Nescio quis, pugnos qui uidit, dicere "uidi,"
<juve. sati. 16.31>	Et credam dignum barba dignumque capillis
<juve. sati. 16.32>	Maiorum. citius falsum producere testem
<juve. sati. 16.33>	Contra paganum possis quam uera loquentem
<juve. sati. 16.34>	Contra fortunam armati contraque pudorem.
<juve. sati. 16.35>	Praemia nunc alia atque alia emolumenta notemus
<juve. sati. 16.36>	Sacramentorum. conuallem ruris auiti
<juve. sati. 16.37>	Improbus aut campum mihi si uicinus ademit
<juve. sati. 16.38>	Et sacrum effodit medio de limite saxum,
<juve. sati. 16.39>	Quod mea cum patulo coluit puls annua libo,
<juve. sati. 16.40>	Debitor aut sumptos pergit non reddere nummos
<juve. sati. 16.41>	Vana superuacui dicens chirographa ligni,
<juve. sati. 16.42>	Expectandus erit qui lites incohet annus
<juve. sati. 16.43>	Totius populi. sed tum quoque mille ferenda
<juve. sati. 16.44>	Taedia, mille morae; totiens subsellia tantum
<juve. sati. 16.45>	Sternuntur, iam facundo ponente lacernas
<juve. sati. 16.46>	Caedicio et Fusco iam micturiente parati
<juve. sati. 16.47>	Digredimur, lentaque fori pugnamus harena.
<juve. sati. 16.48>	Ast illis quos arma tegunt et balteus ambit
<juve. sati. 16.49>	Quod placitum est ipsis praestatur tempus agendi,
<juve. sati. 16.50>	Nec res atteritur longo sufflamine litis.
<juve. sati. 16.51>	Solis praeterea testandi militibus ius
<juve. sati. 16.52>	Viuo patre datur. nam quae sunt parta labore
<juve. sati. 16.53>	Militiae placuit non esse in corpore census,
<juve. sati. 16.54>	Omne tenet cuius regimen pater. ergo Coranum
<juve. sati. 16.55>	Signorum comitem castrorumque aera merentem
<juve. sati. 16.56>	Quamuis iam tremulus captat pater; hunc fauor aequus
<juve. sati. 16.57>	Prouehit et pulchro reddit sua dona labori.
<juve. sati. 16.58>	Ipsius certe ducis hoc referre uidetur
<juve. sati. 16.59>	Vt, qui fortis erit, sit felicissimus idem,
<juve. sati. 16.60>	Vt laeti phaleris omnes et torquibus, omnes
