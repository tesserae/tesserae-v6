<ovid. hero. 1.1>	Hanc tua Penelope lento tibi mittit, Vlixe;
<ovid. hero. 1.2>	Nil mihi rescribas attamen; ipse ueni.
<ovid. hero. 1.3>	Troia iacet certe, Danais inuisa puellis;
<ovid. hero. 1.4>	Vix Priamus tanti totaque Troia fuit.
<ovid. hero. 1.5>	O utinam tum, cum Lacedaemona classe petebat,
<ovid. hero. 1.6>	Obrutus insanis esset adulter aquis!
<ovid. hero. 1.7>	Non ego deserto iacuissem frigida lecto;
<ovid. hero. 1.8>	Non quererer tardos ire relicta dies
<ovid. hero. 1.9>	Nec mihi quaerenti spatiosam fallere noctem
<ovid. hero. 1.10>	Lassaret uiduas pendula tela manus.
<ovid. hero. 1.11>	Quando ego non timui grauiora pericula ueris?
<ovid. hero. 1.12>	Res est solliciti plena timoris amor.
<ovid. hero. 1.13>	In te fingebam uiolentos Troas ituros;
<ovid. hero. 1.14>	Nomine in Hectoreo pallida semper eram.
<ovid. hero. 1.15>	Siue quis Antilochum narrabat ab Hectore uictum,
<ovid. hero. 1.16>	Antilochus nostri causa timoris erat,
<ovid. hero. 1.17>	Siue Menoetiaden falsis cecidisse sub armis,
<ovid. hero. 1.18>	Flebam successu posse carere dolos.
<ovid. hero. 1.19>	Sanguine Tlepolemus Lyciam tepefecerat hastam
<ovid. hero. 1.20>	Tlepolemi leto cura nouata mea est.
<ovid. hero. 1.21>	Denique, quisquis erat castris iugulatus Achiuis,
<ovid. hero. 1.22>	Frigidius glacie pectus amantis erat.
<ovid. hero. 1.23>	Sed bene consuluit casto deus aequus amori;
<ovid. hero. 1.24>	Versa est in cineres sospite Troia uiro.
<ovid. hero. 1.25>	Argolici rediere duces; altaria fumant;
<ovid. hero. 1.26>	Ponitur ad patrios barbara praeda deos.
<ovid. hero. 1.27>	Grata ferunt nymphae pro saluis dona maritis,
<ovid. hero. 1.28>	Illi uicta suis Troica fata canunt;
<ovid. hero. 1.29>	Mirantur lassique senes trepidaeque puellae;
<ovid. hero. 1.30>	Narrantis coniunx pendet ab ore uiri,
<ovid. hero. 1.31>	Atque aliquis posita monstrat fera proelia mensa
<ovid. hero. 1.32>	Pingit et exiguo Pergama tota mero:
<ovid. hero. 1.33>	"Hac ibat Simois, haec est Sigeia tellus;
<ovid. hero. 1.34>	Hic steterat Priami regia celsa senis;
<ovid. hero. 1.35>	Illic Aeacides, illic tendebat Vlixes;
<ovid. hero. 1.36>	Hic lacer admissos terruit Hector equos."
<ovid. hero. 1.37>	Omnia namque tuo senior te quaerere misso
<ovid. hero. 1.38>	Rettulerat nato Nestor, at ille mihi.
<ovid. hero. 1.39>	Rettulit et ferro Rhesumque Dolonaque caesos,
<ovid. hero. 1.40>	Vtque sit hic somno proditus, ille dolo.
<ovid. hero. 1.41>	Ausus es, o nimium nimiumque oblite tuorum,
<ovid. hero. 1.42>	Thracia nocturno tangere castra dolo
<ovid. hero. 1.43>	Totque simul mactare uiros, adiutus ab uno.
<ovid. hero. 1.44>	At bene cautus eras et memor ante mei!
<ovid. hero. 1.45>	Vsque metu micuere sinus, dum uictor amicum
<ovid. hero. 1.46>	Dictus es Ismariis isse per agmen equis.
<ovid. hero. 1.47>	Sed mihi quid prodest uestris disiecta lacertis
<ovid. hero. 1.48>	Ilios, et, murus quod fuit, esse solum,
<ovid. hero. 1.49>	Si maneo qualis Troia durante manebam
<ovid. hero. 1.50>	Virque mihi dempto fine carendus abest?
<ovid. hero. 1.51>	Diruta sunt aliis, uni mihi Pergama restant,
<ovid. hero. 1.52>	Incola captiuo quae boue uictor arat.
<ovid. hero. 1.53>	Iam seges est, ubi Troia fuit, resecandaque falce
<ovid. hero. 1.54>	Luxuriat Phrygio sanguine pinguis humus;
<ovid. hero. 1.55>	Semisepulta uirum curuis feriuntur aratris
<ovid. hero. 1.56>	Ossa; ruinosas occulit herba domos.
<ovid. hero. 1.57>	Victor abes nec scire mihi quae causa morandi
<ovid. hero. 1.58>	Aut in quo lateas ferreus orbe, licet.
<ovid. hero. 1.59>	Quisquis ad haec uertit peregrinam litora puppim,
<ovid. hero. 1.60>	Ille mihi de te multa rogatus abit,
<ovid. hero. 1.61>	Quamque tibi reddat, si te modo uiderit usquam,
<ovid. hero. 1.62>	Traditur huic digitis charta notata meis.
<ovid. hero. 1.63>	Nos Pylon, antiqui Neleia Nestoris arua,
<ovid. hero. 1.64>	Misimus, incerta est fama remissa Pylo.
<ovid. hero. 1.65>	Misimus et Sparten; Sparte quoque nescia ueri.
<ovid. hero. 1.66>	Quas habitas terras aut ubi lentus abes?
<ovid. hero. 1.67>	Vtilius starent etiamnunc moenia Phoebi
<ovid. hero. 1.68>	(Irascor uotis heu! leuis ipsa meis).
<ovid. hero. 1.69>	Scirem, ubi pugnares et tantum bella timerem
<ovid. hero. 1.70>	Et mea cum multis iuncta querela foret.
<ovid. hero. 1.71>	Quid timeam, ignoro; timeo tamen omnia demens
<ovid. hero. 1.72>	Et patet in curas area lata meas.
<ovid. hero. 1.73>	Quaecumque aequor habet, quaecumque pericula tellus,
<ovid. hero. 1.74>	Tam longae causas suspicor esse morae.
<ovid. hero. 1.75>	Haec ego dum stulte metuo, quae uestra libido est,
<ovid. hero. 1.76>	Esse peregrino captus amore potes;
<ovid. hero. 1.77>	Forsitan et narres quam sit tibi rustica coniunx,
<ovid. hero. 1.78>	Quae tantum lanas non sinat esse rudes.
<ovid. hero. 1.79>	Fallar, et hoc crimen tenues uanescat in auras,
<ovid. hero. 1.80>	Neue, reuertendi liber, abesse uelis!
<ovid. hero. 1.81>	Me pater Icarius uiduo discedere lecto
<ovid. hero. 1.82>	Cogit et immensas increpat usque moras.
<ovid. hero. 1.83>	Increpet usque licet! tua sum, tua dicar oportet;
<ovid. hero. 1.84>	Penelope coniunx semper Vlixis ero.
<ovid. hero. 1.85>	Ille tamen pietate mea precibusque pudicis
<ovid. hero. 1.86>	Frangitur et uires temperat ipse suas.
<ovid. hero. 1.87>	Dulichii Samiique et quos tulit alta Zacynthos
<ovid. hero. 1.88>	Turba ruunt in me luxuriosa proci
<ovid. hero. 1.89>	Inque tua regnant nullis prohibentibus aula;
<ovid. hero. 1.90>	Viscera nostra, tuae dilacerantur opes.
<ovid. hero. 1.91>	Quid tibi Pisandrum Polybumque Medontaque dirum
<ovid. hero. 1.92>	Eurymachique auidas Antinoique manus
<ovid. hero. 1.93>	Atque alios referam, quos omnis turpiter absens
<ovid. hero. 1.94>	Ipse tuo partis sanguine rebus alis?
<ovid. hero. 1.95>	Irus egens pecorisque Melanthius actor edendi
<ovid. hero. 1.96>	Vltimus accedunt in tua damna pudor.
<ovid. hero. 1.97>	Tres sumus imbelles numero, sine uiribus uxor
<ovid. hero. 1.98>	Laertesque senex Telemachusque puer.
<ovid. hero. 1.99>	Ille per insidias paene est mihi nuper ademptus,
<ovid. hero. 1.100>	Dum parat inuitis omnibus ire Pylon.
<ovid. hero. 1.101>	Di, precor, hoc iubeant, ut euntibus ordine fatis
<ovid. hero. 1.102>	Ille meos oculos comprimat, ille tuos.
<ovid. hero. 1.103>	Hac faciunt custosque boum longaeuaque nutrix,
<ovid. hero. 1.104>	Tertius immundae cura fidelis harae.
<ovid. hero. 1.105>	Sed neque Laertes, ut qui sit inutilis armis,
<ovid. hero. 1.106>	Hostibus in mediis regna tenere potest,
<ovid. hero. 1.107>	Telemacho ueniet, uiuat modo, fortior aetas:
<ovid. hero. 1.108>	Nunc erat auxiliis illa tuenda patris;
<ovid. hero. 1.109>	Nec mihi sunt uires inimicos pellere tectis.
<ovid. hero. 1.110>	Tu citius uenias, portus et ara tuis!
<ovid. hero. 1.111>	Est tibi sitque, precor, natus, qui mollibus annis
<ovid. hero. 1.112>	In patrias artes erudiendus erat.
<ovid. hero. 1.113>	Respice Laerten; ut iam sua lumina condas,
<ovid. hero. 1.114>	Extremum fati sustinet ille diem.
<ovid. hero. 1.115>	Certe ego, quae fueram te discedente puella,
<ovid. hero. 1.116>	Protinus ut uenias, facta uidebor anus.
<ovid. hero. 2.1>	Hospita, Demophoon, tua te Rhodopeia Phyllis
<ovid. hero. 2.2>	Vltra promissum tempus abesse queror.
<ovid. hero. 2.3>	Cornua cum lunae pleno semel orbe coissent,
<ovid. hero. 2.4>	Litoribus nostris ancora pacta tua est.
<ovid. hero. 2.5>	Luna quater latuit, toto quater orbe recreuit,
<ovid. hero. 2.6>	Nec uehit Actaeas Sithonis unda rates.
<ovid. hero. 2.7>	Tempora si numeres quae nos numeramus amantes,
<ovid. hero. 2.8>	Non uenit ante suam nostra querela diem.
<ovid. hero. 2.9>	Spes quoque lenta fuit; tarde, quae credita laedunt,
<ovid. hero. 2.10>	Credimus. inuita nunc et amante nocent.
<ovid. hero. 2.11>	Saepe fui mendax pro te mihi, saepe putaui
<ovid. hero. 2.12>	Alba procellosos uela referre notos;
<ovid. hero. 2.13>	Thesea deuoui, quia te dimittere nollet;
<ovid. hero. 2.14>	Nec tenuit cursus forsitan ille tuos.
<ovid. hero. 2.15>	Interdum timui ne, dum uada tendis ad Hebri,
<ovid. hero. 2.16>	Mersa foret cana naufraga puppis aqua.
<ovid. hero. 2.17>	Saepe deos supplex, ut tu, scelerate, ualeres,
<ovid. hero. 2.18>	Cum prece turicremis sum uenerata sacris;
<ovid. hero. 2.19>	Saepe, uidens uentos caelo pelagoque lauentes,
<ovid. hero. 2.20>	Ipsa mihi dixi: "si ualet ille, uenit."
<ovid. hero. 2.21>	Denique fidus amor quidquid properantibus obstat
<ovid. hero. 2.22>	Finxit et ad causas ingeniosa fui.
<ovid. hero. 2.23>	At tu lentus abes, nec te iurata reducunt
<ovid. hero. 2.24>	Numina, nec nostro motus amore redis.
<ovid. hero. 2.25>	Demophoon, uentis et uerba et uela dedisti;
<ovid. hero. 2.26>	Vela queror reditu, uerba carere fide.
<ovid. hero. 2.27>	Dic mihi, quid feci, nisi non sapienter amaui?
<ovid. hero. 2.28>	Crimine te potui demeruisse meo.
<ovid. hero. 2.29>	Vnum in me scelus est, quod te, scelerate, recepi,
<ovid. hero. 2.30>	Sed scelus hoc meriti pondus et instar habet.
<ovid. hero. 2.31>	Iura, fides ubi nunc commissaque dextera dextrae,
<ovid. hero. 2.32>	Quique erat in falso plurimus ore deus?
<ovid. hero. 2.33>	Promissus socios ubi nunc Hymenaeus in annos,
<ovid. hero. 2.34>	Qui mihi coniugii sponsor et obses erat?
<ovid. hero. 2.35>	Per mare, quod totum uentis agitatur et undis,
<ovid. hero. 2.36>	Per quod saepe ieras, per quod iturus eras,
<ovid. hero. 2.37>	Perque tuum mihi iurasti, nisi fictus et ille est,
<ovid. hero. 2.38>	Concita qui uentis aequora mulcet, auum,
<ovid. hero. 2.39>	Per Venerem nimiumque mihi facientia tela,
<ovid. hero. 2.40>	Altera tela arcus, altera tela faces,
<ovid. hero. 2.41>	Iunonemque, toris quae praesidet alma maritis,
<ovid. hero. 2.42>	Et per taediferae mystica sacra deae.
<ovid. hero. 2.43>	Si de tot laesis sua numina quisque deorum
<ovid. hero. 2.44>	Vindicet, in poenas non satis unus eris.
<ovid. hero. 2.45>	At laceras etiam puppes furiosa refeci,
<ovid. hero. 2.46>	Vt, qua desererer, firma carina foret,
<ovid. hero. 2.47>	Remigiumque dedi, quo me fugiturus abires.
<ovid. hero. 2.48>	Heu! patior telis uulnera facta meis!
<ovid. hero. 2.49>	Credidimus blandis, quorum tibi copia, uerbis,
<ovid. hero. 2.50>	Credidimus generi nominibusque tuis,
<ovid. hero. 2.51>	Credidimus lacrimis; an et hae simulare docentur
<ovid. hero. 2.52>	Hae quoque habent artes quaque iubentur eunt?
<ovid. hero. 2.53>	Dis quoque credidimus. quo iam tot pignora nobis?
<ovid. hero. 2.54>	Parte satis potui qualibet inde capi.
<ovid. hero. 2.55>	Nec moueor quod te iuui portuque locoque.
<ovid. hero. 2.56>	Debuit haec meriti summa fuisse mei.
<ovid. hero. 2.57>	Turpiter hospitium lecto cumulasse iugali
<ovid. hero. 2.58>	Paenitet et lateri conseruisse latus.
<ovid. hero. 2.59>	Quae fuit ante illam, mallem suprema fuisset
<ovid. hero. 2.60>	Nox mihi, dum potui Phyllis honesta mori.
<ovid. hero. 2.61>	Speraui melius, quia me meruisse putaui;
<ovid. hero. 2.62>	Quaecumque ex merito spes uenit, aequa uenit.
<ovid. hero. 2.63>	Fallere credentem non est operosa puellam
<ovid. hero. 2.64>	Gloria; simplicitas digna fauore fuit.
<ovid. hero. 2.65>	Sum decepta tuis et amans et femina uerbis;
<ovid. hero. 2.66>	Di faciant laudis summa sit ista tuae.
<ovid. hero. 2.67>	Inter et Aegidas media statuaris in urbe,
<ovid. hero. 2.68>	Magnificus titulis stet pater ante suis.
<ovid. hero. 2.69>	Cum fuerit Sciron lectus toruusque Procrustes
<ovid. hero. 2.70>	Et Sinis et tauri mixtaque forma uiri
<ovid. hero. 2.71>	Et domitae bello Thebae fusique bimembres
<ovid. hero. 2.72>	Et pulsata nigri regia caeca dei,
<ovid. hero. 2.73>	Hoc tua post illos titulo signetur imago:
<ovid. hero. 2.74>	"Hic est, cuius amans hospita capta dolo est."
<ovid. hero. 2.75>	De tanta rerum turba factisque parentis
<ovid. hero. 2.76>	Sedit in ingenio Cressa relicta tuo;
<ovid. hero. 2.77>	Quod solum excusat, solum miraris in illo;
<ovid. hero. 2.78>	Heredem patriae, perfide, fraudis agis.
<ovid. hero. 2.79>	Illa (nec inuideo) fruitur meliore marito
<ovid. hero. 2.80>	Inque capistratis tigribus alta sedet.
<ovid. hero. 2.81>	At mea despecti fugiunt conubia Thraces,
<ovid. hero. 2.82>	Quod ferar externum praeposuisse meis.
<ovid. hero. 2.83>	Atque aliquis "iam nunc doctas eat" inquit "Athenas;
<ovid. hero. 2.84>	Armiferam Thracen qui regat, alter erit."
<ovid. hero. 2.85>	Exitus acta probat? careat successibus, opto,
<ovid. hero. 2.86>	Quisquis ab euentu facta notanda putat.
<ovid. hero. 2.87>	At si nostra tuo spumescant aequora remo
<ovid. hero. 2.88>	Iam mihi, iam dicar consuluisse meis.
<ovid. hero. 2.89>	Sed neque consului, nec te mea regia tanget
<ovid. hero. 2.90>	Fessaque Bistonia membra lauabis aqua.
<ovid. hero. 2.91>	Illa meis oculis species abeuntis inhaeret,
<ovid. hero. 2.92>	Cum premeret portus classis itura meos.
<ovid. hero. 2.93>	Ausus es amplecti colloque infusus amantis
<ovid. hero. 2.94>	Oscula per longas iungere pressa moras
<ovid. hero. 2.95>	Cumque tuis lacrimis lacrimas confundere nostras,
<ovid. hero. 2.96>	Quodque foret uelis aura secunda queri
<ovid. hero. 2.97>	Et mihi discedens suprema dicere uoce:
<ovid. hero. 2.98>	"Phylli, face exspectes Demophoonta tuum."
<ovid. hero. 2.99>	Exspectem, qui me numquam uisurus abisti?
<ovid. hero. 2.100>	Exspectem pelago uela negante tamen?
<ovid. hero. 2.101>	Et tamen exspecto. redeas modo serus amanti,
<ovid. hero. 2.102>	Vt tua sit solo tempore lapsa fides.
<ovid. hero. 2.103>	Quid precor infelix? te iam tenet altera coniunx
<ovid. hero. 2.104>	Forsitan et, nobis qui male fauit, Amor
<ovid. hero. 2.105>	Vtque tibi excidimus, nullam, puto, Phyllida nosti.
<ovid. hero. 2.106>	Ei mihi, si quae sim Phyllis et unde rogas,
<ovid. hero. 2.107>	Quae tibi, Demophoon, longis erroribus acto
<ovid. hero. 2.108>	Threicios portus hospitiumque dedi,
<ovid. hero. 2.109>	Cuius opes auxere meae, cui diues egenti
<ovid. hero. 2.110>	Munera multa dedi, multa datura fui,
<ovid. hero. 2.111>	Quae tibi subieci latissima regna Lycurgi,
<ovid. hero. 2.112>	Nomine femineo uix satis apta regi,
<ovid. hero. 2.113>	Qua patet umbrosum Rhodope glacialis ad Haemum,
<ovid. hero. 2.114>	Et sacer admissas exigit Hebrus aquas,
<ovid. hero. 2.115>	Cui mea uirginitas auibus libata sinistris
<ovid. hero. 2.116>	Castaque fallaci zona recincta manu.
<ovid. hero. 2.117>	Pronuba Tisiphone thalamis ululauit in illis
<ovid. hero. 2.118>	Et cecinit maestum deuia carmen auis.
<ovid. hero. 2.119>	Affuit Allecto breuibus torquata colubris,
<ovid. hero. 2.120>	Suntque sepulcrali lumina mota face.
<ovid. hero. 2.121>	Maesta tamen scopulos fruticosaque litora calco
<ovid. hero. 2.122>	Quaque patent oculis aequora lata meis,
<ovid. hero. 2.123>	Siue die laxatur humus, seu frigida lucent
<ovid. hero. 2.124>	Sidera, prospicio quis freta uentus agat,
<ovid. hero. 2.125>	Et quaecumque procul uenientia lintea uidi,
<ovid. hero. 2.126>	Protinus illa meos auguror esse deos.
<ovid. hero. 2.127>	In freta procurro, uix me retinentibus undis,
<ovid. hero. 2.128>	Mobile qua primas porrigit aequor aquas.
<ovid. hero. 2.129>	Quo magis accedunt, minus et minus utilis adsto:
<ovid. hero. 2.130>	Linquor et ancillis excipienda cado.
<ovid. hero. 2.131>	Est sinus, adductos modice falcatus in arcus;
<ovid. hero. 2.132>	Vltima praerupta cornua mole rigent;
<ovid. hero. 2.133>	Hinc mihi suppositas immittere corpus in undas
<ovid. hero. 2.134>	Mens fuit, et, quoniam fallere pergis, erit.
<ovid. hero. 2.135>	Ad tua me fluctus proiectam litora portent
<ovid. hero. 2.136>	Occurramque oculis intumulata tuis.
<ovid. hero. 2.137>	Duritia ferrum ut superes adamantaque teque:
<ovid. hero. 2.138>	"Non tibi sic" dices "Phylli, sequendus eram."
<ovid. hero. 2.139>	Saepe uenenorum sitis est mihi, saepe cruenta
<ovid. hero. 2.140>	Traiectam gladio morte perire iuuat;
<ovid. hero. 2.141>	Colla quoque, infidis quia se nectenda lacertis
<ovid. hero. 2.142>	Praebuerunt, laqueis implicuisse iuuat.
<ovid. hero. 2.143>	Stat nece matura tenerum pensare pudorem;
<ovid. hero. 2.144>	In necis electu parua futura mora est.
<ovid. hero. 2.145>	Inscribere meo causa inuidiosa sepulcro;
<ovid. hero. 2.146>	Aut hoc aut simili carmine notus eris:
<ovid. hero. 2.147>	"Phyllida Demophoon leto dedit hospes amantem
<ovid. hero. 2.148>	Ille necis causam praebuit, ipsa manum."
<ovid. hero. 3.1>	Quam legis, a rapta Briseide littera uenit,
<ovid. hero. 3.2>	Vix bene barbarica Graeca notata manu.
<ovid. hero. 3.3>	Quascumque aspicies, lacrimae fecere lituras;
<ovid. hero. 3.4>	Sed tamen et lacrimae pondera uocis habent.
<ovid. hero. 3.5>	Si mihi pauca queri de te dominoque uiroque
<ovid. hero. 3.6>	Fas est, de domino pauca uiroque querar.
<ovid. hero. 3.7>	Non, ego poscenti quod sum cito tradita regi,
<ovid. hero. 3.8>	Culpa tua est, quamuis haec quoque culpa tua est.
<ovid. hero. 3.9>	Nam simul Eurybates me Talthybiosque uocarunt,
<ovid. hero. 3.10>	Eurybati data sum Talthybioque comes;
<ovid. hero. 3.11>	Alter in alterius iactantes lumina uultum
<ovid. hero. 3.12>	Quaerebant taciti noster ubi esset amor.
<ovid. hero. 3.13>	Differri potui; poenae mora grata fuisset.
<ovid. hero. 3.14>	Ei mihi! discedens oscula nulla dedi,
<ovid. hero. 3.15>	At lacrimas sine fine dedi rupique capillos.
<ovid. hero. 3.16>	Infelix! iterum sum mihi uisa capi.
<ovid. hero. 3.17>	Saepe ego decepto uolui custode reuerti,
<ovid. hero. 3.18>	Sed me qui timidam prenderet, hostis erat;
<ovid. hero. 3.19>	Si progressa forem, caperer ne, nocte, timebam,
<ovid. hero. 3.20>	Quamlibet ad Priami munus itura nurum.
<ovid. hero. 3.21>	Sed data sim, quia danda fui. tot noctibus absum
<ovid. hero. 3.22>	Nec repetor; cessas iraque lenta tua est.
<ovid. hero. 3.23>	Ipse Menoetiades, tum cum tradebar, in aurem:
<ovid. hero. 3.24>	"Quid fles? hic paruo tempore" dixit "eris."
<ovid. hero. 3.25>	Non repetisse parum. pugnas ne reddar, Achille.
<ovid. hero. 3.26>	I nunc et cupidi nomen amantis habe.
<ovid. hero. 3.27>	Venerunt ad te Telamone et Amyntore nati,
<ovid. hero. 3.28>	Ille gradu propior sanguinis, ille comes,
<ovid. hero. 3.29>	Laertaque satus, per quos comitata redirem.
<ovid. hero. 3.30>	Auxerunt blandae grandia dona preces,
<ovid. hero. 3.31>	Viginti fuluos operoso ex aere lebetas
<ovid. hero. 3.32>	Et tripodas septem pondere et arte pares;
<ovid. hero. 3.33>	Addita sunt illis auri bis quinque talenta,
<ovid. hero. 3.34>	Bis sex adsueti uincere semper equi,
<ovid. hero. 3.35>	Quodque superuacuum est, forma praestante puellae
<ovid. hero. 3.36>	Lesbides, euersa corpora capta domo,
<ovid. hero. 3.37>	Cumque tot his (sed non opus est tibi coniuge) coniunx
<ovid. hero. 3.38>	Ex Agamemnoniis una puella tribus.
<ovid. hero. 3.39>	Sic tibi ab Atride pretio redimenda fuissem,
<ovid. hero. 3.40>	Quae dare debueras, accipere illa negas.
<ovid. hero. 3.41>	Qua merui culpa fieri tibi uilis, Achille?
<ovid. hero. 3.42>	Quo leuis a nobis tam cito fugit amor?
<ovid. hero. 3.43>	An miseros tristis fortuna tenaciter urget,
<ovid. hero. 3.44>	Nec uenit inceptis mollior hora meis?
<ovid. hero. 3.45>	Diruta Marte tuo Lyrnesia moenia uidi
<ovid. hero. 3.46>	(Et fueram patriae pars ego magna meae);
<ovid. hero. 3.47>	Vidi consortes pariter generisque necisque
<ovid. hero. 3.48>	Tres cecidisse (tribus, quae mea mater erat);
<ovid. hero. 3.49>	Vidi, quantus erat, fusum tellure cruenta
<ovid. hero. 3.50>	Pectora iactantem sanguinolenta uirum.
<ovid. hero. 3.51>	Tot tamen amissis te compensauimus unum;
<ovid. hero. 3.52>	Tu dominus, tu uir, tu mihi frater eras,
<ovid. hero. 3.53>	Tu mihi, iuratus per numina matris aquosae,
<ovid. hero. 3.54>	Vtile dicebas ipse fuisse capi,
<ovid. hero. 3.55>	Scilicet ut, quamuis ueniam dotata, repellas
<ovid. hero. 3.56>	Et mecum fugias, quae tibi dantur, opes.
<ovid. hero. 3.57>	Quin etiam fama est, cum crastina fulserit eos,
<ovid. hero. 3.58>	Te dare nubiferis lintea uela notis.
<ovid. hero. 3.59>	Quod scelus ut pauidas miserae mihi contigit aures,
<ovid. hero. 3.60>	Sanguinis atque animi pectus inane fuit.
<ovid. hero. 3.61>	Ibis et o! miseram cui me, uiolente, relinques?
<ovid. hero. 3.62>	Quis mihi desertae mite leuamen erit?
<ovid. hero. 3.63>	Deuorer ante, precor, subito telluris hiatu
<ovid. hero. 3.64>	Aut rutilo missi fulminis igne cremer,
<ovid. hero. 3.65>	Quam sine me Phthiis canescant aequora remis
<ovid. hero. 3.66>	Et uideam puppes ire relicta tuas!
<ovid. hero. 3.67>	Si tibi iam reditusque placent patriique penates,
<ovid. hero. 3.68>	Non ego sum classi sarcina magna tuae;
<ovid. hero. 3.69>	Victorem captiua sequar, non nupta maritum.
<ovid. hero. 3.70>	Est mihi, quae lanas molliat, apta manus.
<ovid. hero. 3.71>	Inter Achaeiadas longe pulcherrima matres
<ovid. hero. 3.72>	In thalamos coniunx ibit eatque tuos,
<ovid. hero. 3.73>	Digna nurus socero, Iouis Aeginaeque nepote
<ovid. hero. 3.74>	Cuique senex Nereus prosocer esse uelit.
<ovid. hero. 3.75>	Nos humiles famulaeque tuae data pensa trahemus,
<ovid. hero. 3.76>	Et minuent plenas stamina nostra colos.
<ovid. hero. 3.77>	Exagitet ne me tantum tua, deprecor, uxor,
<ovid. hero. 3.78>	Quae mihi nescio quo non erit aequa modo,
<ovid. hero. 3.79>	Neue meos coram scindi patiare capillos
<ovid. hero. 3.80>	Et leuiter dicas: "haec quoque nostra fuit."
<ovid. hero. 3.81>	Vel patiare licet, dum ne contempta relinquar.
<ovid. hero. 3.82>	Hic mihi uae! miserae concutit ossa metus.
<ovid. hero. 3.83>	Quid tamen exspectas? Agamemnona paenitet irae
<ovid. hero. 3.84>	Et iacet ante tuos Graecia maesta pedes.
<ovid. hero. 3.85>	Vince animos iramque tuam, qui cetera uincis.
<ovid. hero. 3.86>	Quid lacerat Danaas impiger Hector opes?
<ovid. hero. 3.87>	Arma cape, Aeacide, sed me tamen ante recepta,
<ovid. hero. 3.88>	Et preme turbatos Marte fauente uiros.
<ovid. hero. 3.89>	Propter me mota est, propter me desinat ira
<ovid. hero. 3.90>	Simque ego tristitiae causa modusque tuae.
<ovid. hero. 3.91>	Nec tibi turpe puta precibus succumbere nostris;
<ovid. hero. 3.92>	Coniugis Oenides uersus in arma prece est.
<ovid. hero. 3.93>	Res audita mihi, nota est tibi. fratribus orba
<ovid. hero. 3.94>	Deuouit nati spemque caputque parens.
<ovid. hero. 3.95>	Bellum erat; ille ferox positis secessit ab armis
<ovid. hero. 3.96>	Et patriae rigida mente negauit opem;
<ovid. hero. 3.97>	Sola uirum coniunx flexit. felicior illa!
<ovid. hero. 3.98>	At mea pro nullo pondere uerba cadunt.
<ovid. hero. 3.99>	Nec tamen indignor nec me pro coniuge gessi
<ovid. hero. 3.100>	Saepius in domini serua uocata torum.
<ovid. hero. 3.101>	Me quaedam, memini, dominam captiua uocabat:
<ovid. hero. 3.102>	"Seruitio, dixi, nominis addis onus."
<ovid. hero. 3.103>	Per tamen ossa uiri subito male tecta sepulcro,
<ovid. hero. 3.104>	Semper iudiciis ossa uerenda meis,
<ovid. hero. 3.105>	Perque trium fortes animas, mea numina, fratrum,
<ovid. hero. 3.106>	Qui bene pro patria cum patriaque iacent,
<ovid. hero. 3.107>	Perque tuum nostrumque caput, quae iunximus una,
<ovid. hero. 3.108>	Perque tuos enses, cognita tela meis,
<ovid. hero. 3.109>	Nulla Mycenaeum sociasse cubilia mecum
<ovid. hero. 3.110>	Iuro; fallentem deseruisse uelis
<ovid. hero. 3.111>	Si tibi nunc dicam "fortissime, tu quoque iura
<ovid. hero. 3.112>	Nulla tibi sine me gaudia facta", neges.
<ovid. hero. 3.113>	At Danai maerere putant. tibi plectra mouentur,
<ovid. hero. 3.114>	Te tenet in tepido mollis amica sinu.
<ovid. hero. 3.115>	Et quisquam quaerit quare pugnare recuses.
<ovid. hero. 3.116>	Pugna nocet, citharae uoxque uenusque iuuant;
<ovid. hero. 3.117>	Tutius est iacuisse toro, tenuisse puellam,
<ovid. hero. 3.118>	Threiciam digitis increpuisse lyram,
<ovid. hero. 3.119>	Quam manibus clipeos et acutae cuspidis hastam
<ovid. hero. 3.120>	Et galeam pressa sustinuisse coma.
<ovid. hero. 3.121>	Sed tibi pro tutis insignia facta placebant,
<ovid. hero. 3.122>	Partaque bellando gloria dulcis erat.
<ovid. hero. 3.123>	An, tantum dum me caperes fera bella probabas,
<ovid. hero. 3.124>	Cumque mea patria laus tua uicta iacet?
<ovid. hero. 3.125>	Di melius! ualidoque, precor, uibrata lacerto
<ovid. hero. 3.126>	Transeat Hectoreum Pelias hasta latus!
<ovid. hero. 3.127>	Mittite me, Danai. dominum legata rogabo
<ovid. hero. 3.128>	Multaque mandatis oscula mixta feram.
<ovid. hero. 3.129>	Plus ego quam Phoenix, plus quam facundus Vlixes,
<ovid. hero. 3.130>	Plus ego quam Teucri, credite, frater agam.
<ovid. hero. 3.131>	Est aliquid, collum solitis tetigisse lacertis,
<ovid. hero. 3.132>	Praesentisque oculos admonuisse suis.
<ovid. hero. 3.133>	Sis licet immitis matrisque ferocior undis,
<ovid. hero. 3.134>	Vt taceam, lacrimis comminuere meis.
<ovid. hero. 3.135>	Nunc quoque (sic omnes Peleus pater impleat annos,
<ovid. hero. 3.136>	Sic eat auspiciis Pyrrhus ad arma tuis)
<ovid. hero. 3.137>	Respice sollicitam Briseida, fortis Achille,
<ovid. hero. 3.138>	Nec miseram lenta ferreus ure mora,
<ovid. hero. 3.139>	Aut, si uersus amor tuus est in taedia nostri,
<ovid. hero. 3.140>	Quam sine te cogis uiuere, coge mori,
<ovid. hero. 3.141>	Vtque facis, coges. abiit corpusque colorque;
<ovid. hero. 3.142>	Sustinet hoc animae spes tamen una tui.
<ovid. hero. 3.143>	Qua si destituor, repetam fratresque uirumque;
<ovid. hero. 3.144>	Nec tibi magnificum femina iussa mori.
<ovid. hero. 3.145>	Cur autem iubeas? stricto pete corpora ferro;
<ovid. hero. 3.146>	Est mihi qui fosso pectore sanguis eat.
<ovid. hero. 3.147>	Me petat ille tuus, qui, si dea passa fuisset,
<ovid. hero. 3.148>	Ensis in Atridae pectus iturus erat.
<ovid. hero. 3.149>	A! potius serues nostram, tua munera, uitam.
<ovid. hero. 3.150>	Quod dederas hosti uictor, amica rogo.
<ovid. hero. 3.151>	Perdere quos melius possis, Neptunia praebent
<ovid. hero. 3.152>	Pergama; materiam caedis ab hoste pete;
<ovid. hero. 3.153>	Me modo, siue paras impellere remige classem,
<ovid. hero. 3.154>	Siue manes, domini iure uenire iube.
<ovid. hero. 4.1>	Quam nisi tu dederis, caritura est ipsa, salutem
<ovid. hero. 4.2>	Mittit Amazonio Cressa puella uiro.
<ovid. hero. 4.3>	Perlege, quodcumque est. quid epistula lecta nocebit?
<ovid. hero. 4.4>	Te quoque in hac aliquid quod iuuet esse potest.
<ovid. hero. 4.5>	His arcana notis terra pelagoque feruntur;
<ovid. hero. 4.6>	Inspicit acceptas hostis ab hoste notas.
<ovid. hero. 4.7>	Ter tecum conata loqui ter inutilis haesit
<ovid. hero. 4.8>	Lingua, ter in primo destitit ore sonus.
<ovid. hero. 4.9>	Qua licet et quitur, pudor est miscendus amori;
<ovid. hero. 4.10>	Dicere quae puduit, scribere iussit amor.
<ovid. hero. 4.11>	Quidquid Amor iussit, non est contemnere tutum;
<ovid. hero. 4.12>	Regnat et in dominos ius habet ille deos.
<ovid. hero. 4.13>	Ille mihi primo dubitanti scribere dixit:
<ovid. hero. 4.14>	"Scribe. dabit uictas ferreus ille manus."
<ovid. hero. 4.15>	Adsit, et, ut nostras auido fouet igne medullas,
<ovid. hero. 4.16>	Figat sic animos in mea uota tuos!
<ovid. hero. 4.17>	Non ego nequitia socialia foedera rumpam;
<ovid. hero. 4.18>	Fama, uelim quaeras, crimine nostra uacat.
<ovid. hero. 4.19>	Venit amor grauius, quo serius. urimur intus;
<ovid. hero. 4.20>	Vrimur et caecum pectora uulnus habent.
<ovid. hero. 4.21>	Scilicet ut teneros laedunt iuga prima iuuencos
<ovid. hero. 4.22>	Frenaque uix patitur de grege captus equus,
<ovid. hero. 4.23>	Sic male uixque subit primos rude pectus amores
<ovid. hero. 4.24>	Sarcinaque haec animo non sedet apta meo.
<ovid. hero. 4.25>	Ars fit, ubi a teneris crimen condiscitur annis;
<ovid. hero. 4.26>	Quae uenit exacto tempore, peius amat.
<ovid. hero. 4.27>	Tu noua seruatae carpes libamina famae
<ovid. hero. 4.28>	Et pariter nostrum fiet uterque nocens.
<ovid. hero. 4.29>	Est aliquid plenis pomaria carpere ramis
<ovid. hero. 4.30>	Et tenui primam delegere ungue rosam.
<ovid. hero. 4.31>	Si tamen ille prior, quo me sine crimine gessi,
<ovid. hero. 4.32>	Candor ab insolita labe notandus erat,
<ovid. hero. 4.33>	At bene successit, digno quod adurimur igni;
<ovid. hero. 4.34>	Peius adulterio turpis adulter obest.
<ovid. hero. 4.35>	Si mihi concedat Iuno fratremque uirumque,
<ovid. hero. 4.36>	Hippolytum uideor praepositura Ioui.
<ovid. hero. 4.37>	Iam quoque, uix credes, ignotas mutor in artes;
<ovid. hero. 4.38>	Est mihi per saeuas impetus ire feras;
<ovid. hero. 4.39>	Iam mihi prima dea est arcu praesignis adunco
<ovid. hero. 4.40>	Delia; iudicium subsequor ipsa tuum.
<ovid. hero. 4.41>	In nemus ire libet pressisque in retia ceruis
<ovid. hero. 4.42>	Hortari celeris per iuga summa canes
<ovid. hero. 4.43>	Aut tremulum excusso iaculum uibrare lacerto
<ovid. hero. 4.44>	Aut in graminea ponere corpus humo.
<ovid. hero. 4.45>	Saepe iuuat uersare leues in puluere currus
<ovid. hero. 4.46>	Torquentem frenis ora fugacis equi;
<ovid. hero. 4.47>	Nunc feror ut Bacchi furiis Eleleides actae
<ovid. hero. 4.48>	Quaeque sub Idaeo tympana colle mouent
<ovid. hero. 4.49>	Aut quas semideae Dryades Faunique bicornes
<ovid. hero. 4.50>	Numine contactas attonuere suo.
<ovid. hero. 4.51>	Namque mihi referunt, cum se furor ille remisit,
<ovid. hero. 4.52>	Omnia; me tacitam conscius urit amor.
<ovid. hero. 4.53>	Forsitan hunc generis fato reddamus amorem
<ovid. hero. 4.54>	Et Venus ex tota gente tributa petat.
<ovid. hero. 4.55>	Iuppiter Europen (prima est ea gentis origo)
<ovid. hero. 4.56>	Dilexit, tauro dissimulante deum;
<ovid. hero. 4.57>	Pasiphae mater, decepto subdita tauro,
<ovid. hero. 4.58>	Enixa est utero crimen onusque suo;
<ovid. hero. 4.59>	Perfidus Aegides, ducentia fila secutus,
<ovid. hero. 4.60>	Curua meae fugit tecta sororis ope.
<ovid. hero. 4.61>	En, ego nunc, ne forte parum Minoia credar,
<ovid. hero. 4.62>	In socias leges ultima gentis eo.
<ovid. hero. 4.63>	Hoc quoque fatale est; placuit domus una duabus;
<ovid. hero. 4.64>	Me tua forma capit, capta parente soror;
<ovid. hero. 4.65>	Theseides Theseusque duas rapuere sorores;
<ovid. hero. 4.66>	Ponite de nostra bina tropaea domo.
<ovid. hero. 4.67>	Tempore quo nobis inita est Cerealis Eleusin,
<ovid. hero. 4.68>	Gnosia me uellem detinuisset humus.
<ovid. hero. 4.69>	Tunc mihi praecipue, nec non tamen ante, placebas;
<ovid. hero. 4.70>	Acer in extremis ossibus haesit amor.
<ovid. hero. 4.71>	Candida uestis erat, praecincti flore capilli,
<ovid. hero. 4.72>	Flaua uerecundus tinxerat ora rubor,
<ovid. hero. 4.73>	Quemque uocant aliae uultum rigidumque trucemque,
<ovid. hero. 4.74>	Pro rigido Phaedra iudice fortis erat.
<ovid. hero. 4.75>	Sint procul a nobis iuuenes ut femina compti.
<ovid. hero. 4.76>	Fine coli modico forma uirilis amat.
<ovid. hero. 4.77>	Te tuus iste rigor positique sine arte capilli
<ovid. hero. 4.78>	Et leuis egregio puluis in ore decet.
<ovid. hero. 4.79>	Siue ferocis equi luctantia colla recuruas,
<ovid. hero. 4.80>	Exiguo flexos miror in orbe pedes;
<ovid. hero. 4.81>	Seu lentum ualido torques hastile lacerto,
<ovid. hero. 4.82>	Ora ferox in se uersa lacertus habet;
<ovid. hero. 4.83>	Siue tenes lato uenabula cornea ferro,
<ovid. hero. 4.84>	Denique nostra iuuat lumina, quidquid agas.
<ovid. hero. 4.85>	Tu modo duritiam siluis depone iugosis.
<ovid. hero. 4.86>	Non sum duritia digna perire tua.
<ovid. hero. 4.87>	Quid iuuat incinctae studia exercere Dianae
<ovid. hero. 4.88>	Et Veneri numeros eripuisse suos?
<ovid. hero. 4.89>	Quod caret alterna requie, durabile non est;
<ovid. hero. 4.90>	Haec reparat uires fessaque membra nouat;
<ovid. hero. 4.91>	Arcus (et arma tuae tibi sunt imitanda Dianae)
<ovid. hero. 4.92>	Si numquam cesses tendere, mollis erit.
<ovid. hero. 4.93>	Clarus erat siluis Cephalus multaeque per herbas
<ovid. hero. 4.94>	Conciderant illo percutiente ferae,
<ovid. hero. 4.95>	Nec tamen Aurorae male se praebebat amandum;
<ovid. hero. 4.96>	Ibat ad hunc sapiens a sene diua uiro.
<ovid. hero. 4.97>	Saepe sub ilicibus Venerem Cinyraque creatum
<ovid. hero. 4.98>	Sustinuit positos quaelibet herba duos.
<ovid. hero. 4.99>	Arsit et Oenides in Maenalia Atalanta;
<ovid. hero. 4.100>	Illa ferae spolium pignus amoris habet.
<ovid. hero. 4.101>	Nos quoque iam primum turba numeremur in ista;
<ovid. hero. 4.102>	Si Venerem tollas, rustica silua tua est.
<ovid. hero. 4.103>	Ipsa comes ueniam, nec me latebrosa mouebunt
<ovid. hero. 4.104>	Saxa neque obliquo dente timendus aper.
<ovid. hero. 4.105>	Aequora bina suis oppugnant fluctibus Isthmon
<ovid. hero. 4.106>	Et tenuis tellus audit utrumque mare.
<ovid. hero. 4.107>	Hic tecum Troezena colam, Pittheia regna;
<ovid. hero. 4.108>	Iam nunc est patria gratior illa mea.
<ovid. hero. 4.109>	Tempore abest aberitque diu Neptunius heros;
<ovid. hero. 4.110>	Illum Pirithoi detinet ora sui;
<ovid. hero. 4.111>	Praeposuit Theseus, nisi si manifesta negamus,
<ovid. hero. 4.112>	Pirithoum Phaedrae Pirithoumque tibi.
<ovid. hero. 4.113>	Sola nec haec ad nos iniuria uenit ab illo;
<ovid. hero. 4.114>	In magnis laesi rebus uterque sumus.
<ovid. hero. 4.115>	Ossa mei fratris claua perfracta trinodi
<ovid. hero. 4.116>	Sparsit humi, soror est praeda relicta feris.
<ovid. hero. 4.117>	Prima securigeras inter uirtute puellas
<ovid. hero. 4.118>	Te peperit, nati digna uigore parens;
<ovid. hero. 4.119>	Si quaeras ubi sit, Theseus latus ense peregit;
<ovid. hero. 4.120>	Nec tanto mater pignore tuta fuit.
<ovid. hero. 4.121>	At ne nupta quidem taedaque accepta iugali;
<ovid. hero. 4.122>	Cur, nisi ne caperes regna paterna nothus?
<ovid. hero. 4.123>	Addidit et fratres ex me tibi, quos tamen omnis
<ovid. hero. 4.124>	Non ego tollendi causa, sed ille fuit.
<ovid. hero. 4.125>	O utinam nocitura tibi, pulcherrime rerum,
<ovid. hero. 4.126>	In medio nisu uiscera rupta forent!
<ovid. hero. 4.127>	I nunc, sic meriti lectum reuerere parentis,
<ovid. hero. 4.128>	Quem fugit et factis abdicat ipse suis.
<ovid. hero. 4.129>	Nec, quia priuigno uidear coitura nouerca.
<ovid. hero. 4.130>	Terruerint animos nomina uana tuos.
<ovid. hero. 4.131>	Ista uetus pietas, aeuo moritura futuro,
<ovid. hero. 4.132>	Rustica Saturno regna tenente fuit;
<ovid. hero. 4.133>	Iuppiter esse pium statuit quodcumque iuuaret,
<ovid. hero. 4.134>	Et fas omne facit fratre marita soror.
<ovid. hero. 4.135>	Illa coit firma generis iunctura catena,
<ovid. hero. 4.136>	Imposuit nodos cui Venus ipsa suos.
<ovid. hero. 4.137>	Nec labor est celare, licet peccemus, ut illa;
<ovid. hero. 4.138>	Cognato poterit nomine culpa tegi.
<ovid. hero. 4.139>	Viderit amplexus aliquis, laudabimur ambo,
<ovid. hero. 4.140>	Dicar priuigno fida nouerca meo.
<ovid. hero. 4.141>	Non tibi per tenebras duri reseranda mariti
<ovid. hero. 4.142>	Ianua, non custos decipiendus erit;
<ovid. hero. 4.143>	Vt tenuit domus una duos, domus una tenebit;
<ovid. hero. 4.144>	Oscula aperta dabas, oscula aperta dabis;
<ovid. hero. 4.145>	Tutus eris mecum laudemque merebere culpa,
<ovid. hero. 4.146>	Tu licet in lecto conspiciare meo.
<ovid. hero. 4.147>	Tolle moras tantum properataque foedera iunge:
<ovid. hero. 4.148>	Qui mihi nunc saeuit, sic tibi parcat Amor.
<ovid. hero. 4.149>	Non ego dedignor supplex humilisque precari.
<ovid. hero. 4.150>	Heu! ubi nunc fastus altaque uerba? iacent.
<ovid. hero. 4.151>	Et pugnare diu nec me summittere culpae
<ovid. hero. 4.152>	Certa fui, certi siquid haberet amor;
<ovid. hero. 4.153>	Victa precor genibusque tuis regalia tendo
<ovid. hero. 4.154>	Bracchia. quid deceat, non uidet ullus amans.
<ovid. hero. 4.155>	Depuduit, profugusque pudor sua signa reliquit.
<ovid. hero. 4.156>	Da ueniam fassae duraque corda doma.
<ovid. hero. 4.157>	Quod mihi sit genitor, qui possidet aequora, Minos,
<ovid. hero. 4.158>	Quod ueniant proaui fulmina torta manu,
<ovid. hero. 4.159>	Quod sit auus radiis frontem uallatus acutis,
<ovid. hero. 4.160>	Purpureo tepidum qui mouet axe diem,
<ovid. hero. 4.161>	Nobilitas sub amore iacet; miserere priorum
<ovid. hero. 4.162>	Et, mihi si non uis parcere, parce meis.
<ovid. hero. 4.163>	Est mihi dotalis tellus Iouis insula, Crete;
<ovid. hero. 4.164>	Seruiat Hippolyto regia tota meo.
<ovid. hero. 4.165>	Flecte, ferox, animos. potuit corrumpere taurum
<ovid. hero. 4.166>	Mater; eris tauro saeuior ipse truci?
<ovid. hero. 4.167>	Per Venerem, parcas, oro, quae plurima mecum est
<ovid. hero. 4.168>	Sic numquam, quae te spernere possit, ames;
<ovid. hero. 4.169>	Sic tibi secretis agilis dea saltibus adsit
<ovid. hero. 4.170>	Siluaque perdendas praebeat alta feras;
<ovid. hero. 4.171>	Sic faueant Satyri montanaque numina Panes
<ovid. hero. 4.172>	Et cadat aduersa cuspide fossus aper;
<ovid. hero. 4.173>	Sic tibi dent nymphae, quamuis odisse puellas
<ovid. hero. 4.174>	Diceris, arentem quae leuet unda sitim.
<ovid. hero. 4.175>	Addimus his precibus lacrimas quoque. uerba precantis
<ovid. hero. 4.176>	Perlegis, at lacrimas finge uidere meas.
<ovid. hero. 5.1>	Perlegis? an coniunx prohibet noua? perlege; non est
<ovid. hero. 5.2>	Ista Mycenaea littera facta manu.
<ovid. hero. 5.3>	Pegasis Oenone, Phrygiis celeberrima siluis,
<ovid. hero. 5.4>	Laesa queror de te, si sinis, ipsa meo.
<ovid. hero. 5.5>	Quis deus opposuit nostris sua numina uotis?
<ovid. hero. 5.6>	Ne tua permaneam, quod mihi crimen obest?
<ovid. hero. 5.7>	Leniter, ex merito quidquid patiare, ferendum est;
<ovid. hero. 5.8>	Quae uenit indigno poena, dolenda uenit.
<ovid. hero. 5.9>	Nondum tantus eras, cum te contenta marito
<ovid. hero. 5.10>	Edita de magni flumine nympha fui.
<ovid. hero. 5.11>	Qui nunc Priamides (absit reuerentia uero),
<ovid. hero. 5.12>	Seruus eras; seruo nubere nympha tuli.
<ovid. hero. 5.13>	Saepe greges inter requieuimus arbore tecti
<ovid. hero. 5.14>	Mixtaque cum foliis praebuit herba torum;
<ovid. hero. 5.15>	Saepe super stramen fenoque iacentibus alto
<ovid. hero. 5.16>	Defensa est humili cana pruina casa.
<ovid. hero. 5.17>	Quis tibi monstrabat saltus uenatibus aptos
<ovid. hero. 5.18>	Et tegeret catulos qua fera rupe suos?
<ovid. hero. 5.19>	Retia saepe comes maculis distenta tetendi,
<ovid. hero. 5.20>	Saepe citos egi per iuga longa canes.
<ovid. hero. 5.21>	Incisae seruant a te mea nomina fagi
<ovid. hero. 5.22>	Et legor Oenone falce notata tua,
<ovid. hero. 5.23>	Et quantum trunci, tantum mea nomina crescunt.
<ovid. hero. 5.24>	Crescite et in titulos surgite recta meos.
<ovid. hero. 5.25>	Populus est, memini, fluuiali consita riuo,
<ovid. hero. 5.26>	Est in qua nostri littera scripta memor;
<ovid. hero. 5.27>	Popule, uiue, precor, quae consita margine ripae
<ovid. hero. 5.28>	Hoc in rugoso cortice carmen habes:
<ovid. hero. 5.29>	"Cum Paris Oenone poterit spirare relicta,
<ovid. hero. 5.30>	Ad fontem Xanthi uersa recurret aqua."
<ovid. hero. 5.31>	Xanthe, retro propera, uersaeque recurrite lymphae.
<ovid. hero. 5.32>	Sustinet Oenonen deseruisse Paris.
<ovid. hero. 5.33>	Illa dies fatum miserae mihi dixit, ab illa
<ovid. hero. 5.34>	Pessima mutati coepit amoris hiemps,
<ovid. hero. 5.35>	Qua Venus et Iuno sumptisque decentior armis
<ovid. hero. 5.36>	Venit in arbitrium nuda Minerua tuum.
<ovid. hero. 5.37>	Attoniti micuere sinus, gelidusque cucurrit,
<ovid. hero. 5.38>	Vt mihi narrasti, dure, per ossa tremor.
<ovid. hero. 5.39>	Consului (neque enim modice terrebar) anusque
<ovid. hero. 5.40>	Longaeuosque senes; constitit esse nefas.
<ovid. hero. 5.41>	Caesa abies, sectaeque trabes, et classe parata
<ovid. hero. 5.42>	Caerula ceratas accipit unda rates.
<ovid. hero. 5.43>	Flesti discedens; hoc saltem parce negare.
<ovid. hero. 5.44>	Praeterito magis est iste pudendus amor.
<ovid. hero. 5.45>	Et flesti et nostros uidisti flentis ocellos;
<ovid. hero. 5.46>	Miscuimus lacrimas maestus uterque suas;
<ovid. hero. 5.47>	Non sic appositis uincitur uitibus ulmus,
<ovid. hero. 5.48>	Vt tua sunt collo bracchia nexa meo.
<ovid. hero. 5.49>	A! quotiens, cum te uento quererere teneri,
<ovid. hero. 5.50>	Riserunt comites; ille secundus erat.
<ovid. hero. 5.51>	Oscula dimissae quotiens repetita dedisti;
<ovid. hero. 5.52>	Quam uix sustinuit dicere lingua "uale."
<ovid. hero. 5.53>	Aura leuis rigido pendentia lintea malo
<ovid. hero. 5.54>	Suscitat et remis eruta canet aqua.
<ovid. hero. 5.55>	Prosequor infelix oculis abeuntia uela,
<ovid. hero. 5.56>	Qua licet, et lacrimis umet harena meis,
<ovid. hero. 5.57>	Vtque celer uenias, uirides Nereidas oro,
<ovid. hero. 5.58>	Scilicet ut uenias in mea damna celer.
<ovid. hero. 5.59>	Votis ergo meis alii rediture redisti.
<ovid. hero. 5.60>	Ei mihi! pro dira paelice blanda fui.
<ovid. hero. 5.61>	Aspicit immensum moles natiua profundum;
<ovid. hero. 5.62>	Mons fuit; aequoreis illa resistit aquis.
<ovid. hero. 5.63>	Hinc ego uela tuae cognoui prima carinae.
<ovid. hero. 5.64>	Et mihi per fluctus impetus ire fuit.
<ovid. hero. 5.65>	Dum moror, in summa fulsit mihi purpura prora.
<ovid. hero. 5.66>	Pertimui, cultus non erat ille tuus.
<ovid. hero. 5.67>	Fit propior terrasque cita ratis attigit aura;
<ovid. hero. 5.68>	Femineas uidi corde tremente genas.
<ovid. hero. 5.69>	Non satis id fuerat (quid enim furiosa morabar?);
<ovid. hero. 5.70>	Haerebat gremio turpis amica tuo.
<ovid. hero. 5.71>	Tunc uero rupique sinus et pectora planxi
<ovid. hero. 5.72>	Et secui madidas ungue rigente genas
<ovid. hero. 5.73>	Impleuique sacram querulis ululatibus Iden;
<ovid. hero. 5.74>	Illuc has lacrimas in mea saxa tuli.
<ovid. hero. 5.75>	Sic Helene doleat desertaque coniuge ploret,
<ovid. hero. 5.76>	Quaeque prior nobis intulit, ipsa ferat.
<ovid. hero. 5.77>	Nunc tibi conueniunt, quae te per aperta sequantur
<ovid. hero. 5.78>	Aequora legitimos destituantque uiros.
<ovid. hero. 5.79>	At cum pauper eras armentaque pastor agebas,
<ovid. hero. 5.80>	Nulla nisi Oenone pauperis uxor erat.
<ovid. hero. 5.81>	Non ego miror opes, nec me tua regia tangit
<ovid. hero. 5.82>	Nec de tot Priami dicar ut una nurus.
<ovid. hero. 5.83>	Non tamen ut Priamus nymphae socer esse recuset
<ovid. hero. 5.84>	Aut Hecubae fuerim dissimulanda nurus.
<ovid. hero. 5.85>	Dignaque sum et cupio fieri matrona potentis;
<ovid. hero. 5.86>	Sunt mihi, quas possint sceptra decere, manus;
<ovid. hero. 5.87>	Nec me, faginea quod tecum fronde iacebam,
<ovid. hero. 5.88>	Despice; purpureo sum magis apta toro.
<ovid. hero. 5.89>	Denique tutus amor meus est; mihi nulla parantur
<ovid. hero. 5.90>	Bella nec ultrices aduehit unda rates.
<ovid. hero. 5.91>	Tyndaris infestis fugitiua reposcitur armis;
<ovid. hero. 5.92>	Hac uenit in thalamos dote superba tuos.
<ovid. hero. 5.93>	Quae si sit Danais reddenda, uel Hectora fratrem,
<ovid. hero. 5.94>	Vel cum Deiphobo Polydamanta roga;
<ovid. hero. 5.95>	Quid grauis Antenor, Priamus quid suadeat ipse
<ovid. hero. 5.96>	Consule, quis aetas longa magistra fuit.
<ovid. hero. 5.97>	Turpe rudimentum, patriae praeponere raptam;
<ovid. hero. 5.98>	Causa pudenda tua est; iusta uir arma mouet.
<ovid. hero. 5.99>	Nec tibi, si sapias, fidam promitte Lacaenam,
<ovid. hero. 5.100>	Quae sit in amplexus tam cito uersa tuos.
<ovid. hero. 5.101>	Vt minor Atrides temerati foedera lecti
<ovid. hero. 5.102>	Clamat et externi laesus amore dolet,
<ovid. hero. 5.103>	Tu quoque clamabis. nulla reparabilis arte
<ovid. hero. 5.104>	Laesa pudicitia est; deperit illa semel.
<ovid. hero. 5.105>	Ardet amore tui. sic et Menelaon amauit;
<ovid. hero. 5.106>	Nunc iacet in uiduo credulus ille toro.
<ovid. hero. 5.107>	Felix Andromache, certo bene nupta marito!
<ovid. hero. 5.108>	Vxor ad exemplum fratris habenda fui;
<ovid. hero. 5.109>	Tu leuior foliis, tum cum sine pondere suci
<ovid. hero. 5.110>	Mobilibus uentis arida facta uolant;
<ovid. hero. 5.111>	Et minus est in te quam summa pondus arista,
<ovid. hero. 5.112>	Quae leuis assiduis solibus usta riget.
<ovid. hero. 5.113>	Hoc tua (nam recolo) quondam germana canebat,
<ovid. hero. 5.114>	Sic mihi diffusis uaticinata comis:
<ovid. hero. 5.115>	"Quid facis, Oenone? quid harenae semina mandas?
<ovid. hero. 5.116>	Non profecturis litora bubus aras.
<ovid. hero. 5.117>	Graia iuuenca uenit, quae te patriamque domumque
<ovid. hero. 5.118>	Perdat. Io! prohibe. Graia iuuenca uenit.
<ovid. hero. 5.119>	Dum licet, obscenam ponto demergite puppim.
<ovid. hero. 5.120>	Heu! quantum Phrygii sanguinis illa uehit."
<ovid. hero. 5.121>	Dixerat; in cursu famulae rapuere furentem,
<ovid. hero. 5.122>	At mihi flauentes diriguere comae.
<ovid. hero. 5.123>	A! nimium miserae uates mihi uera fuisti:
<ovid. hero. 5.124>	Possidet, en, saltus Graia iuuenca meos.
<ovid. hero. 5.125>	Sit facie quamuis insignis, adultera certe est.
<ovid. hero. 5.126>	Deseruit socios hospite capta deos.
<ovid. hero. 5.127>	Illam de patria Theseus (nisi nomine fallor)
<ovid. hero. 5.128>	Nescio quis Theseus abstulit ante sua.
<ovid. hero. 5.129>	A iuuene et cupido credatur reddita uirgo?
<ovid. hero. 5.130>	Vnde hoc compererim tam bene, quaeris? amo.
<ovid. hero. 5.131>	Vim licet appelles et culpam nomine ueles;
<ovid. hero. 5.132>	Quae totiens rapta est, praebuit ipsa rapi.
<ovid. hero. 5.133>	At manet Oenone fallenti casta marito;
<ovid. hero. 5.134>	Et poteras falli legibus ipse tuis.
<ovid. hero. 5.135>	Me Satyri celeres (siluis ego tecta latebam)
<ovid. hero. 5.136>	Quaesierunt rapido, turba proterua, pede
<ovid. hero. 5.137>	Cornigerumque caput pinu praecinctus acuta
<ovid. hero. 5.138>	Faunus in immensis, qua tumet Ida, iugis.
<ovid. hero. 5.139>	Me fide conspicuus Troiae munitor amauit;
<ovid. hero. 5.140>	Ille meae spolium uirginitatis habet,
<ovid. hero. 5.141>	Id quoque luctando; rupi tamen ungue capillos,
<ovid. hero. 5.142>	Oraque sunt digitis aspera facta meis.
<ovid. hero. 5.143>	Nec pretium stupri gemmas aurumque poposci;
<ovid. hero. 5.144>	Turpiter ingenuum munera corpus emunt.
<ovid. hero. 5.145>	Ipse, ratus dignam, medicas mihi tradidit artes
<ovid. hero. 5.146>	Admisitque meas ad sua dona manus.
<ovid. hero. 5.147>	Quaecumque herba potens ad opem radixque medendo
<ovid. hero. 5.148>	Vtilis in toto nascitur orbe, mea est.
<ovid. hero. 5.149>	Me miseram, quod amor non est medicabilis herbis.
<ovid. hero. 5.150>	Deficior prudens artis ab arte mea.
<ovid. hero. 5.151>	Ipse repertor opis uaccas pauisse Pheraeas
<ovid. hero. 5.152>	Fertur, et e nostro saucius igne fuit.
<ovid. hero. 5.153>	Quod nec graminibus tellus fecunda creandis
<ovid. hero. 5.154>	Nec deus, auxilium tu mihi ferre potes.
<ovid. hero. 5.155>	Et potes, et merui. dignae miserere puellae.
<ovid. hero. 5.156>	Non ego cum Danais arma cruenta fero;
<ovid. hero. 5.157>	Sed tua sum tecumque fui puerilibus annis,
<ovid. hero. 5.158>	Et tua, quod superest temporis, esse precor.
<ovid. hero. 6.1>	[Lemnias Hypsipyle, Bacchi genus, Aesone nato
<ovid. hero. 6.2>	Dicit, et in uerbis pars quota mentis erat.]
<ovid. hero. 6.3>	Litora Thessaliae reduci tetigisse carina
<ovid. hero. 6.4>	Diceris auratae uellere diues ouis
<ovid. hero. 6.3>	Gratulor incolumi, quantum sinis; hoc tamen ipsa
<ovid. hero. 6.4>	Debueram scripto certior esse tuo.
<ovid. hero. 6.5>	Nam ne pacta tibi praeter mea regna redires,
<ovid. hero. 6.6>	Cum cuperes, uentos non habuisse potes.
<ovid. hero. 6.7>	Quamlibet aduerso signetur epistula uento;
<ovid. hero. 6.8>	Hypsipyle missa digna salute fui.
<ovid. hero. 6.9>	Cur mihi fama prior de te quam littera uenit
<ovid. hero. 6.10>	Isse sacros Martis sub iuga panda boues,
<ovid. hero. 6.11>	Seminibus iactis segetes adolesse uirorum
<ovid. hero. 6.12>	Inque necem dextra non eguisse tua,
<ovid. hero. 6.13>	Peruigilem spolium pecudis seruasse draconem,
<ovid. hero. 6.14>	Rapta tamen forti uellera fulua manu?
<ovid. hero. 6.15>	Haec ego si possem timide credentibus "ista
<ovid. hero. 6.16>	Ipse mihi scripsit" dicere, quanta forem!
<ovid. hero. 6.17>	Quid queror officium lenti cessasse mariti?
<ovid. hero. 6.18>	Obsequium, maneo si tua, grande tuli.
<ovid. hero. 6.19>	Barbara narratur uenisse uenefica tecum,
<ovid. hero. 6.20>	In mihi promissi parte recepta tori.
<ovid. hero. 6.21>	Credula res amor est. Vtinam temeraria dicar
<ovid. hero. 6.22>	Criminibus falsis insimulasse uirum!
<ovid. hero. 6.23>	Nuper ab Haemoniis hospes mihi Thessalus oris
<ovid. hero. 6.24>	Venerat et tactum uix bene limen erat:
<ovid. hero. 6.25>	"Aesonides", dixi, quid agit meus?" Ille pudore
<ovid. hero. 6.26>	Haesit in opposita lumina fixus humo.
<ovid. hero. 6.27>	Protinus exilui tunicisque a pectore ruptis:
<ovid. hero. 6.28>	"Viuit? an, exclamo, me quoque fata uocant?
<ovid. hero. 6.29>	"Viuit" ait timidus; timidum iurare coegi;
<ovid. hero. 6.30>	Vix mihi teste deo credita uita tua est.
<ovid. hero. 6.31>	[Vtque animus rediit, tua facta requirere coepi.
<ovid. hero. 6.32>	Narrat aenipedes Martis arasse boues,
<ovid. hero. 6.33>	Vipereos dentes in humum pro semine iactos,
<ovid. hero. 6.34>	Et subito natos arma tulisse uiros;
<ovid. hero. 6.35>	Terrigenas populos ciuili Marte peremptos
<ovid. hero. 6.36>	Implesse aetatis fata diurna suae.
<ovid. hero. 6.37>	Deuictus serpens. Iterum, si uiuat Iason,
<ovid. hero. 6.38>	Quaerimus; alternant spesque timorque fidem.]
<ovid. hero. 6.39>	Singula dum narrat, studio cursuque loquendi
<ovid. hero. 6.40>	Detegit ingenio uulnera facta tuo.
<ovid. hero. 6.41>	Heu! ubi pacta fides? ubi conubialia iura
<ovid. hero. 6.42>	Faxque sub arsuros dignior ire rogos?
<ovid. hero. 6.43>	Non ego sum furto tibi cognita; pronuba Iuno
<ovid. hero. 6.44>	Adfuit et sertis tempora uinctus Hymen;
<ovid. hero. 6.45>	[At mihi nec Iuno, nec Hymen, sed tristis Erinys
<ovid. hero. 6.46>	Praetulit infaustas sanguinolenta faces.]
<ovid. hero. 6.47>	Quid mihi cum Minyis, quid cum Tritonide pinu?
<ovid. hero. 6.48>	Quid tibi cum patria, nauita Tiphy, mea?
<ovid. hero. 6.49>	Non erat hic aries uillo spectabilis aureo,
<ovid. hero. 6.50>	Nec senis Aeetae regia Lemnos erat.
<ovid. hero. 6.51>	Certa fui primo (sed me mala fata trahebant)
<ovid. hero. 6.52>	Hospita feminea pellere castra manu,
<ovid. hero. 6.53>	Lemniadesque uiros, nimium quoque, uincere norunt;
<ovid. hero. 6.54>	Milite tam forti uitta tuenda fuit.
<ovid. hero. 6.55>	Vrbe uirum ut uidi, tectoque animoque recepi.
<ovid. hero. 6.56>	Hic tibi bisque aestas bisque cucurrit hiemps.
<ovid. hero. 6.57>	Tertia messis erat, cum tu dare uela coactus
<ovid. hero. 6.58>	Implesti lacrimis talia uerba tuis:
<ovid. hero. 6.59>	"Abstrahor, Hypsipyle, sed (dent modo fata recursus!)
<ovid. hero. 6.60>	Vir tuus hinc abeo, uir tibi semper ero;
<ovid. hero. 6.61>	Quod tamen e nobis grauida celatur in aluo,
<ovid. hero. 6.62>	Viuat, et eiusdem simus uterque parens!"
<ovid. hero. 6.63>	Hactenus et lacrimis in falsa cadentibus ora
<ovid. hero. 6.64>	Cetera te memini non potuisse loqui.
<ovid. hero. 6.65>	Vltimus e sociis sacram conscendis in Argo.
<ovid. hero. 6.66>	Illa uolat; uentus concaua uela tenet;
<ovid. hero. 6.67>	[Caerula propulsae subducitur unda carinae;
<ovid. hero. 6.68>	Terra tibi, nobis aspiciuntur aquae.]
<ovid. hero. 6.69>	In latus omne patens turris circumspicit undas;
<ovid. hero. 6.70>	Huc feror et lacrimis osque sinusque madent.
<ovid. hero. 6.71>	Per lacrimas specto, cupidaeque fauentia menti
<ovid. hero. 6.72>	Longius adsueto lumina nostra uident.
<ovid. hero. 6.73>	Adde preces castas immixtaque uota timori,
<ovid. hero. 6.74>	Nunc quoque te saluo persoluenda mihi.
<ovid. hero. 6.75>	Vota ego persoluam? uotis Medea fruetur!
<ovid. hero. 6.76>	Cor dolet atque ira mixtus abundat amor.
<ovid. hero. 6.77>	Dona feram templis, uiuum quod Iasona perdo?
<ovid. hero. 6.78>	Hostia pro damnis concidat icta meis?
<ovid. hero. 6.79>	Non equidem secura fui semperque uerebar
<ovid. hero. 6.80>	Ne pater Argolica sumeret urbe nurum.
<ovid. hero. 6.81>	Argolidas timui; nocuit mihi barbara paelex.
<ovid. hero. 6.82>	Non exspectata uulnus ab hoste tuli.
<ovid. hero. 6.83>	Nec facie meritisque placet, sed carmina nouit
<ovid. hero. 6.84>	Diraque cantata pabula falce metit.
<ovid. hero. 6.85>	[Illa reluctantem cursu deducere Lunam
<ovid. hero. 6.86>	Nititur et tenebris abdere Solis equos;
<ovid. hero. 6.87>	Illa refrenat aquas obliquaque flumina sistit;
<ovid. hero. 6.88>	Illa loco siluas uiuaque saxa mouet;
<ovid. hero. 6.89>	Per tumulos errat passis discincta capillis
<ovid. hero. 6.90>	Certaque de tepidis colligit ossa rogis.
<ovid. hero. 6.91>	Deuouet absentis simulacraque cerea figit,
<ovid. hero. 6.92>	Et miserum tenuis in iecur urget acus,]
<ovid. hero. 6.93>	Et quae nescierim melius. Male quaeritur herbis
<ovid. hero. 6.94>	Moribus et forma conciliandus amor.
<ovid. hero. 6.95>	Hanc potes amplecti thalamoque relictus in uno
<ovid. hero. 6.96>	Impauidus somno nocte silente frui?
<ovid. hero. 6.97>	Scilicet ut tauros, ita te iuga ferre coegit,
<ovid. hero. 6.98>	Quaque feros anguis, te quoque mulcet ope.
<ovid. hero. 6.99>	Adde, quod ascribi factis procerumque tuisque
<ovid. hero. 6.100>	Se facit et titulo coniugis uxor obest.
<ovid. hero. 6.101>	Atque aliquis Peliae de partibus acta uenenis
<ovid. hero. 6.102>	Imputat et populum, qui sibi credat, habet:
<ovid. hero. 6.103>	"Non haec Aesonides, sed [filia] Phasias Aeetine
<ovid. hero. 6.104>	Aurea Phrixeae terga reuellit ouis."
<ovid. hero. 6.105>	Non probat Alcimede mater tua (consule matrem).
<ovid. hero. 6.106>	Non pater, a gelido cui uenit axe nurus;
<ovid. hero. 6.107>	Illa sibi Tanai Scythiaeque paludibus udae
<ovid. hero. 6.108>	Quaerat et a patria Phasidis usque uirum!
<ovid. hero. 6.109>	Mobilis Aesonide uernaque incertior aura,
<ovid. hero. 6.110>	Cur tua polliciti pondere uerba carent?
<ovid. hero. 6.111>	Vir meus hinc ieras, uir non meus inde redisti;
<ovid. hero. 6.112>	Sim reducis coniunx, sicut euntis eram!
<ovid. hero. 6.113>	Si te nobilitas generosaque nomina tangunt,
<ovid. hero. 6.114>	En, ego Minoo nata Thoante feror.
<ovid. hero. 6.115>	Bacchus auus; Bacchi coniunx redimita corona
<ovid. hero. 6.116>	Praeradiat stellis signa minora suis.
<ovid. hero. 6.117>	Dos tibi Lemnos erit, terra ingeniosa colenti;
<ovid. hero. 6.118>	Me quoque dotales inter habere potes.
<ovid. hero. 6.119>	Nunc etiam peperi; gratare ambobus, Iason.
<ovid. hero. 6.120>	Dulce mihi grauidae fecerat auctor onus.
<ovid. hero. 6.121>	Felix in numero quoque sum prolemque gemellam,
<ovid. hero. 6.122>	Pignora Lucina bina fauente dedi.
<ovid. hero. 6.123>	Si quaeris cui sint similes, cognosceris illis;
<ovid. hero. 6.124>	Fallere non norunt; cetera patris habent,
<ovid. hero. 6.125>	Legatos quos paene dedi pro matre ferendos;
<ovid. hero. 6.126>	Sed tenuit coeptas saeua nouerca uias.
<ovid. hero. 6.127>	Medeam timui; plus est Medea nouerca;
<ovid. hero. 6.128>	Medeae faciunt ad scelus omne manus.
<ovid. hero. 6.129>	Spargere quae fratris potuit lacerata per agros
<ovid. hero. 6.130>	Corpora, pignoribus parceret illa meis?
<ovid. hero. 6.131>	Hanc, hanc, o demens Colchisque ablate uenenis,
<ovid. hero. 6.132>	Diceris Hypsipyles praeposuisse toro!
<ovid. hero. 6.133>	Turpiter illa uirum cognouit adultera uirgo;
<ovid. hero. 6.134>	Me tibi teque mihi taeda pudica dedit.
<ovid. hero. 6.135>	Prodidit illa patrem; rapui de caede Thoanta.
<ovid. hero. 6.136>	Deseruit Colchos; me mea Lemnos habet.
<ovid. hero. 6.137>	Quid refert, scelerata piam si uincet et ipso
<ovid. hero. 6.138>	Crimine dotata est emeruitque uirum?
<ovid. hero. 6.139>	Lemniadum facinus culpo, non miror, Iason;
<ovid. hero. 6.140>	Quamlibet infirmis ipse dat arma dolor.
<ovid. hero. 6.141>	Dic age, si uentis, ut oportuit, actus iniquis
<ovid. hero. 6.142>	Intrasses portus tuque comesque meos
<ovid. hero. 6.143>	Obuiaque exissem fetu comitante gemello,
<ovid. hero. 6.144>	Hiscere nonne tibi terra roganda fuit?
<ovid. hero. 6.145>	Quo uultu natos, quo me, scelerate, uideres?
<ovid. hero. 6.146>	Perfidiae pretio qua nece dignus eras?
<ovid. hero. 6.147>	Ipse quidem per me tutus sospesque fuisses,
<ovid. hero. 6.148>	Non quia tu dignus, sed quia mitis ego;
<ovid. hero. 6.149>	Paelicis ipsa meos implessem sanguine uultus,
<ovid. hero. 6.150>	Quosque ueneficiis abstulit illa suis.
<ovid. hero. 6.151>	Medeae Medea forem. Quodsi quid ab alto
<ovid. hero. 6.152>	Iustus adest uotis Iuppiter ille meis,
<ovid. hero. 6.153>	Quod gemit Hypsipyle, lecti quoque subnuba nostri
<ovid. hero. 6.154>	Maereat et leges sentiat ipsa suas,
<ovid. hero. 6.155>	Vtque ego destituor coniunx materque duorum,
<ovid. hero. 6.156>	A totidem natis orba sit aque uiro;
<ovid. hero. 6.157>	Nec male parta diu teneat peiusque relinquat;
<ovid. hero. 6.158>	Exulet et toto quaerat in orbe fugam.
<ovid. hero. 6.159>	Quam fratri germana fuit miseroque parenti
<ovid. hero. 6.160>	Filia, tam natis, tam sit acerba uiro;
<ovid. hero. 6.161>	Cum mare, cum terras consumpserit, aera temptet:
<ovid. hero. 6.162>	Erret inops, exspes, caede cruenta sua.
<ovid. hero. 6.163>	Haec ego, coniugio fraudata Thoantias oro.
<ovid. hero. 6.164>	Viuite deuoto nuptaque uirque toro!
<ovid. hero. 7.1>	[Accipe, Dardanide, moriturae carmen Elissae;
<ovid. hero. 7.2>	Quae legis, a nobis ultima uerba legis.]
<ovid. hero. 7.3>	Sic ubi fata uocant, udis abiectus in herbis
<ovid. hero. 7.4>	Ad uada Maeandri concinit albus olor.
<ovid. hero. 7.5>	Nec quia te nostra sperem prece posse moueri,
<ovid. hero. 7.6>	Adloquor (aduerso mouimus ista deo),
<ovid. hero. 7.7>	Sed merita et famam corpusque animumque pudicum
<ovid. hero. 7.8>	Cum male perdiderim, perdere uerba leue est.
<ovid. hero. 7.9>	Certus es ire tamen miseramque relinquere Didon,
<ovid. hero. 7.10>	Atque idem uenti uela fidemque ferent?
<ovid. hero. 7.11>	Certus es, Aenea, cum foedere soluere naues
<ovid. hero. 7.12>	Quaeque ubi sint nescis, Itala regna sequi?
<ovid. hero. 7.13>	Nec noua Carthago, nec te crescentia tangunt
<ovid. hero. 7.14>	Moenia nec sceptro tradita summa tuo?
<ovid. hero. 7.15>	Facta fugis, facienda petis; quaerenda per orbem
<ovid. hero. 7.16>	Altera, quaesita est altera terra tibi.
<ovid. hero. 7.17>	Vt terram inuenias, quis eam tibi tradet habendam?
<ovid. hero. 7.18>	Quis sua non notis arua tenenda dabit?
<ovid. hero. 7.19>	Alter amor tibi restat? habenda est altera Dido?
<ovid. hero. 7.20>	Quamque iterum fallas, altera danda fides?
<ovid. hero. 7.21>	Quando erit ut condas instar Carthaginis urbem
<ovid. hero. 7.22>	Et uideas populos altus ab arce tuos?
<ovid. hero. 7.23>	Omnia si ueniant nec di tua uota morentur,
<ovid. hero. 7.24>	Vnde tibi, quae te sic amet, uxor erit?
<ovid. hero. 7.25>	Vror, ut inducto ceratae sulpure taedae;
<ovid. hero. 7.26>	Aenean animo noxque diesque refert.
<ovid. hero. 7.27>	Ille quidem male gratus et ad mea munera surdus
<ovid. hero. 7.28>	Et quo, si non sim stulta, carere uelim.
<ovid. hero. 7.29>	Non tamen Aenean, quamuis male cogitat, odi,
<ovid. hero. 7.30>	Sed queror infidum questaque peius amo.
<ovid. hero. 7.31>	Parce, Venus, nurui, durumque amplectere fratrem,
<ovid. hero. 7.32>	Frater Amor! Castris militet ille tuis
<ovid. hero. 7.33>	Atque ego quem coepi (neque enim dedignor) amare,
<ovid. hero. 7.34>	Materiam curae praebeat ille meae.
<ovid. hero. 7.35>	Fallor et ista mihi falso iactatur imago;
<ovid. hero. 7.36>	Matris ab ingenio dissidet ille suae.
<ovid. hero. 7.37>	Te lapis et montes innataque rupibus altis
<ovid. hero. 7.38>	Robora, te saeuae progenuere ferae,
<ovid. hero. 7.39>	Aut mare, quale uides agitari nunc quoque uentis,
<ovid. hero. 7.40>	Quo tamen aduersis fluctibus ire paras.
<ovid. hero. 7.41>	Quo fugis? obstat hiemps. Hiemis mihi gratia prosit.
<ovid. hero. 7.42>	Adspice ut euersas concitet Eurus aquas.
<ovid. hero. 7.43>	Quod tibi malueram, sine me debere procellis;
<ovid. hero. 7.44>	Iustior est animo uentus et unda tuo.
<ovid. hero. 7.45>	Non ego sum tanti (quamuis merearis, inique)
<ovid. hero. 7.46>	Vt pereas, dum me per freta longa fugis.
<ovid. hero. 7.47>	Exerces pretiosa odia et constantia magno,
<ovid. hero. 7.48>	Si, dum me careas, est tibi uile mori.
<ovid. hero. 7.49>	Iam uenti ponent strataque aequaliter unda
<ovid. hero. 7.50>	Caeruleis Triton per mare curret equis.
<ovid. hero. 7.51>	Tu quoque cum uentis utinam mutabilis esses!
<ovid. hero. 7.52>	Et, nisi duritia robora uincis, eris.
<ovid. hero. 7.53>	Quid, si nescires insana quid aequora possunt?
<ovid. hero. 7.54>	Expertae totiens tam male credis aquae!
<ovid. hero. 7.55>	Vt, pelago suadente etiam, retinacula soluas,
<ovid. hero. 7.56>	Multa tamen latus tristia pontus habet.
<ovid. hero. 7.57>	Nec uiolasse fidem temptantibus aequora prodest;
<ovid. hero. 7.58>	Perfidiae poenas exigit ille locus,
<ovid. hero. 7.59>	Praecipue cum laesus amor, quia mater Amorum
<ovid. hero. 7.60>	Nuda Cytheriacis edita fertur aquis.
<ovid. hero. 7.61>	Perdita ne perdam, timeo, noceamue nocenti,
<ovid. hero. 7.62>	Neu bibat aequoreas naufragus hostis aquas.
<ovid. hero. 7.63>	Viue, precor; sic te melius quam funere perdam;
<ovid. hero. 7.64>	Tu potius leti causa ferere mei.
<ovid. hero. 7.65>	Finge, age, te rapido (nullum sit in omine pondus)
<ovid. hero. 7.66>	Turbine deprendi; quid tibi mentis erit?
<ovid. hero. 7.67>	Protinus occurrent falsae periuria linguae
<ovid. hero. 7.68>	Et Phrygia Dido fraude coacta mori;
<ovid. hero. 7.69>	Coniugis ante oculos deceptae stabit imago
<ovid. hero. 7.70>	Tristis et effusis sanguinulenta comis.
<ovid. hero. 7.71>	Quicquid id est, totum merui; concedite, dicas,
<ovid. hero. 7.72>	Quaeque cadent, in te fulmina missa putes.
<ovid. hero. 7.73>	Da breue saeuitiae spatium pelagique tuaeque;
<ovid. hero. 7.74>	Grande morae pretium tuta futura uia est.
<ovid. hero. 7.75>	Nec mihi tu curae; puero parcatur Iulo.
<ovid. hero. 7.76>	Te satis est titulum mortis habere meae.
<ovid. hero. 7.77>	Quid puer Ascanius, quid commeruere Penates?
<ovid. hero. 7.78>	Ignibus ereptos obruet unda deos?
<ovid. hero. 7.79>	Sed neque fers tecum, nec quae mihi perfide, iactas,
<ovid. hero. 7.80>	Presserunt umeros sacra paterque tuos.
<ovid. hero. 7.81>	Omnia mentiris, neque enim tua fallere lingua
<ovid. hero. 7.82>	Incipit a nobis primaque plector ego.
<ovid. hero. 7.83>	Si quaeras ubi sit formosi mater Iuli,
<ovid. hero. 7.84>	Occidit a duro sola relicta uiro.
<ovid. hero. 7.85>	Haec mihi narraras; haec me mouere. Merentem
<ovid. hero. 7.86>	Vre; minor culpa poena futura mea est.
<ovid. hero. 7.87>	Nec mihi mens dubia est quin te tua numina damnent;
<ovid. hero. 7.88>	Per mare, per terras septima iactat hiemps.
<ovid. hero. 7.89>	Fluctibus eiectum tuta statione recepi
<ovid. hero. 7.90>	Vixque bene audito nomine regna dedi.
<ovid. hero. 7.91>	His tamen officiis utinam contenta fuissem,
<ovid. hero. 7.92>	Et mihi concubitus fama sepulta foret!
<ovid. hero. 7.93>	Illa dies nocuit, qua nos decliue sub antrum
<ovid. hero. 7.94>	Caeruleus subitis compulit imber aquis.
<ovid. hero. 7.95>	Audieram uocem; nymphas ululasse putaui;
<ovid. hero. 7.96>	Eumenides fatis signa dedere meis.
<ovid. hero. 7.97>	Exige, laese pudor, poenam et uiolate Sychaeeu
<ovid. hero. 7.98>	Ad quem, me miseram, plena pudoris eo.
<ovid. hero. 7.99>	Est mihi marmorea sacratus in aede Sychaeus
<ovid. hero. 7.100>	(Oppositae frondes uelleraque alba tegunt);
<ovid. hero. 7.101>	Hinc ego me sensi noto quater ore citari;
<ovid. hero. 7.102>	Ipse sono tenui dixit: "Elissa, ueni."
<ovid. hero. 7.103>	Nulla mora est, uenio, uenio tibi dedita coniunx;
<ovid. hero. 7.104>	Sum tamen admissi tarda pudore mei.
<ovid. hero. 7.105>	Da ueniam culpae; decepit idoneus auctor;
<ovid. hero. 7.106>	Inuidiam noxae detrahit ille meae.
<ovid. hero. 7.107>	Diua parens seniorque pater, pia sarcina nati,
<ovid. hero. 7.108>	Spem mihi mansuri rite dedere uiri;
<ovid. hero. 7.109>	Si fuit errandum, causas habet error honestas;
<ovid. hero. 7.110>	Adde fidem, nulla parte pigendus erit.
<ovid. hero. 7.111>	Durat in extremum uitaeque nouissima nostrae
<ovid. hero. 7.112>	Prosequitur fati, qui fuit ante, tenor.
<ovid. hero. 7.113>	Occidit Herceas coniunx mactatus ad aras,
<ovid. hero. 7.114>	Et sceleris tanti praemia frater habet.
<ovid. hero. 7.115>	Exul agor cineresque uiri patriamque relinquo
<ovid. hero. 7.116>	Et feror in duras hoste sequente uias.
<ovid. hero. 7.117>	Adplicor ignotis fratrique elapsa fretoque
<ovid. hero. 7.118>	Quod tibi donaui, perfide, litus emo;
<ovid. hero. 7.119>	Vrbem constitui lateque patentia fixi
<ovid. hero. 7.120>	Moenia finitimis inuidiosa locis.
<ovid. hero. 7.121>	Bella tument; bellis peregrina et femina temptor,
<ovid. hero. 7.122>	Vixque rudis portas urbis et arma paro;
<ovid. hero. 7.123>	Mille procis placui, qui in me coiere querentes
<ovid. hero. 7.124>	Nescio quem thalamis praeposuisse suis.
<ovid. hero. 7.125>	Quid dubitas uinctam Gaetulo tradere Iarbae?
<ovid. hero. 7.126>	Praebuerim sceleri bracchia nostra tuo.
<ovid. hero. 7.127>	Est etiam frater, cuius manus impia poscit
<ovid. hero. 7.128>	Respergi nostro, sparsa cruore uiri.
<ovid. hero. 7.129>	Pone deos et quae tangendo sacra profanas.
<ovid. hero. 7.130>	Non bene caelestis impia dextra colit;
<ovid. hero. 7.131>	Si tu cultor eras elapsis igne futurus,
<ovid. hero. 7.132>	Paenitet elapsos ignibus esse deos.
<ovid. hero. 7.133>	Forsitan et grauidam Dido, scelerate, relinquas,
<ovid. hero. 7.134>	Parsque tui lateat corpore clausa meo.
<ovid. hero. 7.135>	Accedet fatis matris miserabilis infans
<ovid. hero. 7.136>	Et nondum nati funeris auctor eris,
<ovid. hero. 7.137>	Cumque parente sua frater morietur Iuli,
<ovid. hero. 7.138>	Poenaque conexos auferet una duos.
<ovid. hero. 7.139>	Sed iubet ire deus. Vellem uetuisset adire
<ovid. hero. 7.140>	Punica nec Teucris pressa fuisset humus.
<ovid. hero. 7.141>	Hoc duce nempe deo uentis agitaris iniquis
<ovid. hero. 7.142>	Et teris in rabido tempora longa freto?
<ovid. hero. 7.143>	Pergama uix tanto tibi erant repetenda labore,
<ovid. hero. 7.144>	Hectore si uiuo quanta fuere forent.
<ovid. hero. 7.145>	Non patrium Simoenta petis, sed Thybridas undas;
<ovid. hero. 7.146>	Nempe ut peruenias quo cupis, hospes eris,
<ovid. hero. 7.147>	Vtque latet uitatque tuas abstrusa carinas,
<ovid. hero. 7.148>	Vix tibi continget terra petita seni.
<ovid. hero. 7.149>	Hos potius populos in dotem, ambage remissa,
<ovid. hero. 7.150>	Accipe et aduectas Pygmalionis opes;
<ovid. hero. 7.151>	Ilion in Tyriam transfer felicius urbem
<ovid. hero. 7.152>	Resque loco regis sceptraque sacra tene.
<ovid. hero. 7.153>	Si tibi mens auida est belli, si quaerit Iulus
<ovid. hero. 7.154>	Vnde suo partus Marte triumphus eat,
<ovid. hero. 7.155>	Quem superet, ne quid desit, praebebimus hostem;
<ovid. hero. 7.156>	Hic pacis leges, hic locus arma capit.
<ovid. hero. 7.157>	Tu modo, per matrem fraternaque tela, sagittas,
<ovid. hero. 7.158>	Perque fugae comites, Dardana sacra, deos,
<ovid. hero. 7.159>	(Sic superent quoscumque tua de gente reportas,
<ovid. hero. 7.160>	Mars ferus et damni sit modus ille tui,
<ovid. hero. 7.161>	Ascaniusque suos feliciter impleat annos,
<ovid. hero. 7.162>	Et senis Anchisae molliter ossa cubent!)
<ovid. hero. 7.163>	Parce, precor, domui, quae se tibi tradit habendam.
<ovid. hero. 7.164>	Quod crimen dicis praeter amasse meum?
<ovid. hero. 7.165>	Non ego sum Phthia magnisque oriunda Mycenis
<ovid. hero. 7.166>	Nec steterunt in te uirque paterque meus.
<ovid. hero. 7.167>	Si pudet uxoris, non nupta, sed hospita dicar;
<ovid. hero. 7.168>	Dum tua sit, Dido quodlibet esse feret.
<ovid. hero. 7.169>	Nota mihi freta sunt Afrum plangentia litus;
<ovid. hero. 7.170>	Temporibus certis dantque negantque uiam;
<ovid. hero. 7.171>	Cum dabit aura uiam, praebebis carbasa uentis;
<ovid. hero. 7.172>	Nunc leuis eiectam continet alga ratem.
<ovid. hero. 7.173>	Tempus ut obseruem, manda mihi; serius ibis,
<ovid. hero. 7.174>	Nec te, si cupies, ipsa manere sinam.
<ovid. hero. 7.175>	Et socii requiem poscunt, laniataque classis
<ovid. hero. 7.176>	Postulat exiguas semirefecta moras.
<ovid. hero. 7.177>	Pro meritis et siqua tibi debebimus ultra,
<ovid. hero. 7.178>	Pro spe coniugii tempora parua peto;
<ovid. hero. 7.179>	Dum freta mitescant et amorem temperet usus
<ovid. hero. 7.180>	Fortiter ediscam tristia posse pati.
<ovid. hero. 7.181>	Si minus, est animus nobis effundere uitam;
<ovid. hero. 7.182>	In me crudelis non potes esse diu.
<ovid. hero. 7.183>	Adspicias utinam quae sit scribentis imago;
<ovid. hero. 7.184>	Scribimus, et gremio Troicus ensis adest,
<ovid. hero. 7.185>	Perque genas lacrimae strictum labuntur in ensem,
<ovid. hero. 7.186>	Qui iam pro lacrimis sanguine tinctus erit.
<ovid. hero. 7.187>	Quam bene conueniunt fato tua munera nostro!
<ovid. hero. 7.188>	Instruis impensa nostra sepulcra breui.
<ovid. hero. 7.189>	Nec mea nunc primum feriuntur pectora telo;
<ovid. hero. 7.190>	Ille locus saeui uulnus amoris habet.
<ovid. hero. 7.191>	Anna soror, soror Anna, meae male conscia culpae,
<ovid. hero. 7.192>	Iam dabis in cineres ultima dona meos.
<ovid. hero. 7.193>	Nec consumpta rogis inscribar Elissa Sychaei;
<ovid. hero. 7.194>	Hoc tamen in tumuli marmore carmen erit:
<ovid. hero. 7.195>	"Praebuit Aeneas et causam mortis et ensem;
<ovid. hero. 7.196>	Ipsa sua Dido concidit usa manu."
<ovid. hero. 8.1>	<>
<ovid. hero. 8.2>	<>
<ovid. hero. 8.3>	Pyrrhus Achillides, animosus imagine patris,
<ovid. hero. 8.4>	Inclusam contra iusque piumque tenet.
<ovid. hero. 8.5>	Quod potui, renui, ne non inuita tenerer;
<ovid. hero. 8.6>	Cetera femineae non ualuere manus.
<ovid. hero. 8.7>	"Quid facis, Aeacide? non sum sine uindice, dixi;
<ovid. hero. 8.8>	Haec tibi sub domino est, Pyrrhe, puella suo."
<ovid. hero. 8.9>	Surdior ille freto clamantem nomen Orestis
<ovid. hero. 8.10>	Traxit inornatis in sua tecta comis.
<ovid. hero. 8.11>	Quid grauius capta Lacedaemone serua tulissem,
<ovid. hero. 8.12>	Si raperet Graias barbara turba nurus?
<ovid. hero. 8.13>	Parcius Andromachen uexauit Achaia uictrix,
<ovid. hero. 8.14>	Cum Danaus Phrygias ureret ignis opes.
<ovid. hero. 8.15>	At tu, cura mei si te pia tangit, Oreste,
<ovid. hero. 8.16>	Inice non timidas in tua iura manus.
<ovid. hero. 8.17>	An siquis rapiat stabulis armenta reclusis,
<ovid. hero. 8.18>	Arma feras, rapta coniuge lentus eris?
<ovid. hero. 8.19>	Sit socer exemplo, nuptae repetitor ademptae,
<ovid. hero. 8.20>	<>
<ovid. hero. 8.21>	<>
<ovid. hero. 8.22>	Nupta foret Paridi mater, ut ante fuit.
<ovid. hero. 8.23>	Nec tu mille rates sinuosaque uela pararis
<ovid. hero. 8.24>	Nec numeros Danai militis; ipse ueni.
<ovid. hero. 8.25>	Sic quoque eram repetenda tamen, nec turpe marito
<ovid. hero. 8.26>	Aspera pro caro bella tulisse toro;
<ovid. hero. 8.27>	Quid quod auus nobis idem Pelopeius Atreus,
<ovid. hero. 8.28>	Et, si non esses uir mihi, frater eras?
<ovid. hero. 8.29>	Vir, precor, uxori, frater succurre sorori.
<ovid. hero. 8.30>	Instant officio nomina bina tuo.
<ovid. hero. 8.31>	Me tibi Tyndareus, uita grauis auctor et annis,
<ovid. hero. 8.32>	Tradidit; arbitrium neptis habebat auus;
<ovid. hero. 8.33>	At pater Aeacidae promiserat inscius acti;
<ovid. hero. 8.34>	Plus quoque, qui prior est ordine, posset auus.
<ovid. hero. 8.35>	Cum tibi nubebam, nulli mea taeda nocebat;
<ovid. hero. 8.36>	Si iungar Pyrrho, tu mihi laesus eris.
<ovid. hero. 8.37>	Et pater ignoscet nostro Menelaus amori;
<ovid. hero. 8.38>	Succubuit telis praepetis ipse dei;
<ovid. hero. 8.39>	Quem sibi permisit, genero concedet amorem;
<ovid. hero. 8.40>	Proderit exemplo mater amata suo.
<ovid. hero. 8.41>	Tu mihi, quod matri pater est; quas egerat olim
<ovid. hero. 8.42>	Dardanius partis aduena, Pyrrhus agit.
<ovid. hero. 8.43>	Ille licet patriis sine fine superbiat actis,
<ovid. hero. 8.44>	Et tu, quae referas facta parentis, habes.
<ovid. hero. 8.45>	Tantalides omnis ipsumque regebat Achillem;
<ovid. hero. 8.46>	Hic pars militiae, dux erat ille ducum.
<ovid. hero. 8.47>	Tu quoque habes proauum Pelopem Pelopisque parentem
<ovid. hero. 8.48>	Si medios numeres, a Ioue quintus eris.
<ovid. hero. 8.49>	Nec uirtute cares. arma inuidiosa tulisti.
<ovid. hero. 8.50>	Sed tu quid faceres? induit illa pater.
<ovid. hero. 8.51>	Materia uellem fortis meliore fuisses;
<ovid. hero. 8.52>	Non lecta est operi, sed data causa tuo.
<ovid. hero. 8.53>	Hanc tamen implesti, iuguloque Aegisthus aperto
<ovid. hero. 8.54>	Tecta cruentauit, quae pater ante tuus.
<ovid. hero. 8.55>	Increpat Aeacides laudemque in crimina uertit,
<ovid. hero. 8.56>	Et tamen aspectus sustinet ille meos.
<ovid. hero. 8.57>	Rumpor et ora mihi pariter cum mente tumescunt
<ovid. hero. 8.58>	Pectoraque inclusis ignibus usta dolent,
<ovid. hero. 8.59>	Hermione coram quisquamne obtrectet Oresti?
<ovid. hero. 8.60>	Nec mihi sunt uires, nec ferus ensis adest.
<ovid. hero. 8.61>	Flere licet certe; flendo diffundimus iram
<ovid. hero. 8.62>	Perque sinum lacrimae fluminis instar eunt.
<ovid. hero. 8.63>	Has solas habeo semper semperque profundo;
<ovid. hero. 8.64>	Vment incultae fonte perenne genae.
<ovid. hero. 8.65>	Num generis fato, quod nostros durat in annos,
<ovid. hero. 8.66>	Tantalides matres apta rapina sumus?
<ovid. hero. 8.67>	Non ego fluminei referam mendacia cygni
<ovid. hero. 8.68>	Nec querar in plumis delituisse Iouem.
<ovid. hero. 8.69>	Qua duo porrectus longe freta distinet Isthmos,
<ovid. hero. 8.70>	Vecta peregrinis Hippodamia rotis;
<ovid. hero. 8.71>	Castori Amyclaeo et Amyclaeo Polluci
<ovid. hero. 8.72>	Reddita Mopsopia Taenaris urbe soror;
<ovid. hero. 8.73>	Taenaris Idaeo trans aequora ab hospite rapta
<ovid. hero. 8.74>	Argolicas pro se uertit in arma manus.
<ovid. hero. 8.75>	Vix equidem memini, memini tamen; omnia luctus,
<ovid. hero. 8.76>	Omnia solliciti plena timoris erant;
<ovid. hero. 8.77>	Flebat auus Phoebeque soror fratresque gemelli,
<ovid. hero. 8.78>	Orabat superos Leda suumque Iouem;
<ovid. hero. 8.79>	Ipsa ego, non longos etiamtunc scissa capillos,
<ovid. hero. 8.80>	Clamabam: "sine me, me sine, mater, abis?"
<ovid. hero. 8.81>	Vix coniunx aberas. ne non Pelopeia credar,
<ovid. hero. 8.82>	Ecce Neoptolemo praeda parata fui.
<ovid. hero. 8.83>	Pelides utinam uitasset Apollinis arcus!
<ovid. hero. 8.84>	Damnaret nati facta proterua pater;
<ovid. hero. 8.85>	Nec quondam placuit nec nunc placuisset Achilli,
<ovid. hero. 8.86>	Abducta uiduum coniuge flere uirum.
<ovid. hero. 8.87>	Quae mea caelestis iniuria fecit iniquos
<ovid. hero. 8.88>	Quodue mihi miserae sidus obesse querar?
<ovid. hero. 8.89>	Parua mea sine matre fui, pater arma ferebat,
<ovid. hero. 8.90>	Et duo cum uiuant, orba duobus eram.
<ovid. hero. 8.91>	Non tibi blanditias primis, mea mater, in annis
<ovid. hero. 8.92>	Incerto dictas ore puella tuli;
<ovid. hero. 8.93>	Non ego captaui breuibus tua colla lacertis
<ovid. hero. 8.94>	Nec gremio sedi sarcina grata tuo;
<ovid. hero. 8.95>	Non cultus tibi cura mei, nec pacta marito
<ovid. hero. 8.96>	Intraui thalamos matre parante nouos.
<ovid. hero. 8.97>	Obuia prodieram reduci tibi (uera fatebor),
<ovid. hero. 8.98>	Nec facies nobis nota parentis erat;
<ovid. hero. 8.99>	Te tamen esse Helenen, quod eras pulcherrima, sensi;
<ovid. hero. 8.100>	Ipsa requirebas quae tua nata foret.
<ovid. hero. 8.101>	Pars haec una mihi, coniunx bene cessit Orestes;
<ovid. hero. 8.102>	Is quoque, ni pro se pugnat, ademptus erit.
<ovid. hero. 8.103>	Pyrrhus habet captam reduce et uictore parente;
<ovid. hero. 8.104>	Hoc munus nobis diruta Troia dedit.
<ovid. hero. 8.105>	Cum tamen altus equis Titan radiantibus instat,
<ovid. hero. 8.106>	Perfruor infelix liberiore malo;
<ovid. hero. 8.107>	Nox ubi me thalamis ululantem et acerba gementem
<ovid. hero. 8.108>	Condidit in maesto procubuique toro,
<ovid. hero. 8.109>	Pro somno lacrimis oculi funguntur obortis,
<ovid. hero. 8.110>	Quaque licet, fugio sicut ab hoste uiro.
<ovid. hero. 8.111>	Saepe malis stupeo rerumque oblita locique
<ovid. hero. 8.112>	Ignara tetigi Scyria membra manu,
<ovid. hero. 8.113>	Vtque nefas sensi, male corpora tacta relinquo
<ovid. hero. 8.114>	Et mihi pollutas credor habere manus.
<ovid. hero. 8.115>	Saepe Neoptolemi pro nomine nomen Orestis
<ovid. hero. 8.116>	Exit et errorem uocis ut omen amo.
<ovid. hero. 8.117>	Per genus infelix iuro generisque parentem,
<ovid. hero. 8.118>	Qui freta, qui terras et sua regna quatit,
<ovid. hero. 8.119>	Per patris ossa tui, patrui mihi, quae tibi debent
<ovid. hero. 8.120>	Quod sic sub tumulo fortiter ulta iacent,
<ovid. hero. 8.121>	Aut ego praemoriar primoque exstinguar in aeuo,
<ovid. hero. 8.122>	Aut ego Tantalidae Tantalis uxor ero.
<ovid. hero. 9.1>	Gratulor Oechaliam titulis accedere nostris;
<ovid. hero. 9.2>	Victorem uictae succubuisse queror.
<ovid. hero. 9.3>	Fama Pelasgiadas subito peruenit in urbes
<ovid. hero. 9.4>	Decolor et factis infitianda tuis,
<ovid. hero. 9.5>	Quem numquam Iuno seriesque immensa laborum
<ovid. hero. 9.6>	Fregerit, huic Iolen imposuisse iugum.
<ovid. hero. 9.7>	Hoc uelit Eurystheus, uelit hoc germana Tonantis,
<ovid. hero. 9.8>	Laetaque sit uitae labe nouerca tuae,
<ovid. hero. 9.9>	At non ille uelit, cui nox (sic creditur) una
<ovid. hero. 9.10>	Non tanti ut tantus conciperere fuit.
<ovid. hero. 9.11>	Plus tibi quam Iuno nocuit Venus; illa premendo
<ovid. hero. 9.12>	Sustulit, haec humili sub pede colla tenet.
<ovid. hero. 9.13>	Respice uindicibus pacatum uiribus orbem,
<ovid. hero. 9.14>	Qua latam Nereus caerulus ambit humum;
<ovid. hero. 9.15>	Se tibi pax terrae, tibi se tuta aequora debent;
<ovid. hero. 9.16>	Implesti meritis solis utramque domum;
<ovid. hero. 9.17>	Quod te laturum est, caelum prius ipse tulisti;
<ovid. hero. 9.18>	Hercule supposito sidera fulsit Atlans.
<ovid. hero. 9.19>	Quid nisi notitia est misero quaesita pudori,
<ovid. hero. 9.20>	Si maculas stupri facta priora nota?
<ovid. hero. 9.21>	Tene ferunt geminos pressisse tenaciter angues,
<ovid. hero. 9.22>	Cum tener in cunis iam Ioue dignus eras?
<ovid. hero. 9.23>	Coepisti melius quam desinis; ultima primis
<ovid. hero. 9.24>	Cedunt; dissimiles hic uir et ille puer.
<ovid. hero. 9.25>	Quem non mille ferae, quem non Stheneleius hostis,
<ovid. hero. 9.26>	Non potuit Iuno uincere, uincit Amor.
<ovid. hero. 9.27>	At bene nupta feror, quia nominer Herculis uxor
<ovid. hero. 9.28>	Sitque socer rapidis qui tonat altus equis.
<ovid. hero. 9.29>	Quam male inaequales ueniunt ad aratra iuuenci,
<ovid. hero. 9.30>	Tam premitur magno coniuge nupta minor;
<ovid. hero. 9.31>	<>
<ovid. hero. 9.32>	<>
<ovid. hero. 9.33>	Vir mihi semper abest, et coniuge notior hospes
<ovid. hero. 9.34>	Monstraque terribiles persequiturque feras;
<ovid. hero. 9.35>	Ipsa domo uidua uotis operata pudicis
<ovid. hero. 9.36>	Torqueor, infesto ne uir ab hoste cadat;
<ovid. hero. 9.37>	Inter serpentes aprosque auidosque leones
<ovid. hero. 9.38>	Iactor et hausuros terna per ora canes.
<ovid. hero. 9.39>	Me pecudum fibrae simulacraque inania somni
<ovid. hero. 9.40>	Omniaque arcana nocte petita mouent.
<ovid. hero. 9.41>	Aucupor infelix incertae murmura famae,
<ovid. hero. 9.42>	Speque timor dubia spesque timore cadit.
<ovid. hero. 9.43>	Mater abest queriturque deo placuisse potenti,
<ovid. hero. 9.44>	Nec pater Amphitryon nec puer Hyllus adest;
<ovid. hero. 9.45>	Arbiter Eurystheus irae Iunonis iniquae
<ovid. hero. 9.46>	Sentitur nobis iraque longa deae.
<ovid. hero. 9.47>	Haec mihi ferre parum. peregrinos addis amores
<ovid. hero. 9.48>	Et mater de te quaelibet esse potest.
<ovid. hero. 9.49>	Non ego Partheniis temeratam uallibus Augen,
<ovid. hero. 9.50>	Nec referam partus, Ormeni nympha, tuos;
<ovid. hero. 9.51>	Non tibi crimen erunt, Teuthrantia turba, sorores,
<ovid. hero. 9.52>	Quarum de populo nulla relicta tibi est;
<ovid. hero. 9.53>	Vna, recens crimen, referetur adultera nobis,
<ovid. hero. 9.54>	Vnde ego sum Lydo facta nouerca Lamo.
<ovid. hero. 9.55>	Maeandros, terris totiens errator in isdem,
<ovid. hero. 9.56>	Qui lassas in se saepe retorquet aquas,
<ovid. hero. 9.57>	Vidit in Herculeo suspensa monilia collo,
<ovid. hero. 9.58>	Illo, cui caelum sarcina parua fuit.
<ovid. hero. 9.59>	Non puduit fortis auro cohibere lacertos,
<ovid. hero. 9.60>	Et solidis gemmas opposuisse toris.
<ovid. hero. 9.61>	Nempe sub his animam pestis Nemeaea lacertis
<ovid. hero. 9.62>	Edidit, unde umerus tegmina laeuus habet!
<ovid. hero. 9.63>	Ausus es hirsutos mitra redimire capillos.
<ovid. hero. 9.64>	Aptior Herculeae populus alba comae.
<ovid. hero. 9.65>	Nec te Maeonia lasciuae more puellae
<ovid. hero. 9.66>	Incingi zona dedecuisse putes?
<ovid. hero. 9.67>	Non tibi succurrit crudi Diomedis imago,
<ovid. hero. 9.68>	Efferus humana qui dape pauit equas?
<ovid. hero. 9.69>	Si te uidisset cultu Busiris in isto,
<ovid. hero. 9.70>	Sic uictor uicto nempe pudendus eras.
<ovid. hero. 9.71>	Detrahat Antaeus duro redimicula collo,
<ovid. hero. 9.72>	Ne pigeat molli succubuise uiro.
<ovid. hero. 9.73>	Inter Ioniacas calathum tenuisse puellas
<ovid. hero. 9.74>	Diceris et dominae pertimuisse minas.
<ovid. hero. 9.75>	Non fugis, Alcide, uictricem mille laborum
<ovid. hero. 9.76>	Rasilibus calathis supposuisse manum
<ovid. hero. 9.77>	Crassaque robusto deducis pollice fila
<ovid. hero. 9.78>	Aequaque formosae pensa rependis erae!
<ovid. hero. 9.79>	A! quotiens, digitis dum torques stamina duris,
<ovid. hero. 9.80>	Praeualidae fusos comminuere manus!
<ovid. hero. 9.81>	<>
<ovid. hero. 9.82>	Ante pedes dominae pertimuisse minas.
<ovid. hero. 9.83>	<>
<ovid. hero. 9.84>	Factaque narrabas dissimulanda tibi,
<ovid. hero. 9.85>	Scilicet immanes elisis faucibus hydros
<ovid. hero. 9.86>	Infantem caudis inuoluisse manum,
<ovid. hero. 9.87>	Vt Tegeaeus aper cupressifero Erymantho
<ovid. hero. 9.88>	Incubet et uasto pondere laedat humum.
<ovid. hero. 9.89>	Non tibi Threiciis affixa penatibus ora,
<ovid. hero. 9.90>	Non hominum pingues caede tacentur equae
<ovid. hero. 9.91>	Prodigiumque triplex, armenti diues Hiberi
<ovid. hero. 9.92>	Geryones, quamuis in tribus unus erat,
<ovid. hero. 9.93>	Inque canes totidem trunco digestus ab uno
<ovid. hero. 9.94>	Cerberos implicitis angue minante comis,
<ovid. hero. 9.95>	Quaeque redundabat fecundo uulnere serpens
<ovid. hero. 9.96>	Fertilis et damnis diues ab ipsa suis,
<ovid. hero. 9.97>	Quique inter laeuumque latus laeuumque lacertum
<ovid. hero. 9.98>	Praegraue compressa fauce pependit onus,
<ovid. hero. 9.99>	Et male confisum pedibus formaque bimembri
<ovid. hero. 9.100>	Pulsum Thessalicis agmen equestre iugis.
<ovid. hero. 9.101>	Haec tu Sidonio potes insignitus amictu
<ovid. hero. 9.102>	Dicere? non cultu lingua retenta silet?
<ovid. hero. 9.103>	Se quoque nympha tuis ornauit Iardanis armis
<ovid. hero. 9.104>	Et tulit e capto nota tropaea uiro.
<ovid. hero. 9.105>	I nunc, tolle animos et fortia gesta recense;
<ovid. hero. 9.106>	Quom tu non esses, iure uir illa fuit.
<ovid. hero. 9.107>	Qua tanto minor es, quanto te, maxime rerum,
<ovid. hero. 9.108>	Quam quos uicisti, uincere maius erat.
<ovid. hero. 9.109>	Illi procedit rerum mensura tuarum;
<ovid. hero. 9.110>	Cede bonis, heres laudis amica tuae.
<ovid. hero. 9.111>	O pudor! hirsuti costis exuta leonis
<ovid. hero. 9.112>	Aspera texerunt uellera molle latus.
<ovid. hero. 9.113>	Falleris et nescis; non sunt spolia illa leonis,
<ovid. hero. 9.114>	Sed tua, tuque feri uictor es, illa tui.
<ovid. hero. 9.115>	Femina tela tulit Lernaeis atra uenenis,
<ovid. hero. 9.116>	Ferre grauem lana uix satis apta colum,
<ovid. hero. 9.117>	Instruxitque manum claua domitrice ferarum
<ovid. hero. 9.118>	Vidit et in speculo coniugis arma sui.
<ovid. hero. 9.119>	Haec tamen audieram; licuit non credere famae.
<ovid. hero. 9.120>	En uenit ad uisus mollis ab aure dolor.
<ovid. hero. 9.121>	Ante meos oculos adducitur aduena paelex,
<ovid. hero. 9.122>	Nec mihi, quae patior, dissimulare licet.
<ovid. hero. 9.123>	Non sinis auerti; mediam captiua per urbem
<ovid. hero. 9.124>	Inuitis oculis aspicienda uenit,
<ovid. hero. 9.125>	Nec uenit incultis captarum more capillis,
<ovid. hero. 9.126>	Fortunam uultu fassa iacente suam;
<ovid. hero. 9.127>	Ingreditur late lato spectabilis auro,
<ovid. hero. 9.128>	Qualiter in Phrygia tu quoque cultus eras;
<ovid. hero. 9.129>	Dat uultum populo sublimis, ut Hercule uicto
<ovid. hero. 9.130>	Oechaliam uiuo stare parente putes.
<ovid. hero. 9.131>	Forsitan et pulsa Aetolide Deianira
<ovid. hero. 9.132>	Nomine deposito paelicis uxor erit
<ovid. hero. 9.133>	Eurytidosque Ioles atque insani Alcidae
<ovid. hero. 9.134>	Turpia famosus corpora iunget Hymen.
<ovid. hero. 9.135>	Mens fugit admonitu frigusque perambulat artus
<ovid. hero. 9.136>	Et iacet in gremio languida facta manus.
<ovid. hero. 9.137>	Me quoque cum multis, sed me sine crimine amasti;
<ovid. hero. 9.138>	Ne pigeat, pugnae bis tibi causa fui.
<ovid. hero. 9.139>	Cornua flens legit ripis Achelous in udis
<ovid. hero. 9.140>	Truncaque limosa tempora mersit aqua;
<ovid. hero. 9.141>	Semiuir occubuit in lotifero Eueno
<ovid. hero. 9.142>	Nessus, et infecit sanguis equinus aquas.
<ovid. hero. 9.143>	Sed quid ego haec refero? scribenti nuntia uenit
<ovid. hero. 9.144>	Fama, uirum tunicae tabe perire meae.
<ovid. hero. 9.145>	Ei mihi! quid feci? quo me furor egit amantem?
<ovid. hero. 9.146>	Impia quid dubitas Deianira mori?
<ovid. hero. 9.147>	An tuus in media coniunx lacerabitur Oeta,
<ovid. hero. 9.148>	Tu sceleris tanti causa superstes eris?
<ovid. hero. 9.149>	Ecquid adhuc habeo facti cur Herculis uxor
<ovid. hero. 9.150>	Credar? coniugii mors mea pignus erit!
<ovid. hero. 9.151>	Tu quoque cognosces in me, Meleagre, sororem.
<ovid. hero. 9.152>	Impia quid dubitas Deianira mori?
<ovid. hero. 9.153>	Heu deuota domus! solio sedet Agrios alto,
<ovid. hero. 9.154>	Oenea desertum nuda senecta premit;
<ovid. hero. 9.155>	Exulat ignotis Tydeus germanus in oris;
<ovid. hero. 9.156>	Alter fatali uiuus in igne fuit;
<ovid. hero. 9.157>	Exegit ferrum sua per praecordia mater.
<ovid. hero. 9.158>	Impia quid dubitas Deianira mori?
<ovid. hero. 9.159>	Deprecor hoc unum per iura sacerrima lecti,
<ovid. hero. 9.160>	Ne uidear fatis insidiata tuis.
<ovid. hero. 9.161>	Nessus, ut est auidum percussus arundine pectus,
<ovid. hero. 9.162>	"Hic" dixit "uires sanguis amoris habet."
<ovid. hero. 9.163>	Illita Nesseo misi tibi texta ueneno.
<ovid. hero. 9.164>	Impia quid dubitas Deianira mori?
<ovid. hero. 9.165>	Iamque uale, seniorque pater germanaque Gorge
<ovid. hero. 9.166>	Et patria et patriae frater adempte tuae,
<ovid. hero. 9.167>	Et tu lux oculis hodierna nouissima nostris
<ovid. hero. 9.168>	Virque (sed o possis!) et puer Hylle, uale.
<ovid. hero. 10.1>	Mitius inueni quam te genus omne ferarum;
<ovid. hero. 10.2>	Credita non ulli quam tibi peius eram.
<ovid. hero. 10.3>	Quae legis, ex illo, Theseu, tibi litore mitto,
<ovid. hero. 10.4>	Vnde tuam sine me uela tulere ratem,
<ovid. hero. 10.5>	In quo me somnusque meus male prodidit et tu
<ovid. hero. 10.6>	Per facinus somnis insidiate meis.
<ovid. hero. 10.7>	Tempus erat, uitrea quo primum terra pruina
<ovid. hero. 10.8>	Spargitur et tectae fronde queruntur aues.
<ovid. hero. 10.9>	Incertum uigilans, a somno languida, moui
<ovid. hero. 10.10>	Thesea prensuras semisupina manus;
<ovid. hero. 10.11>	Nullus erat. referoque manus iterumque retempto
<ovid. hero. 10.12>	Perque torum moueo bracchia; nullus erat.
<ovid. hero. 10.13>	Excussere metus somnum; conterrita surgo,
<ovid. hero. 10.14>	Membraque sunt uiduo praecipitata toro.
<ovid. hero. 10.15>	Protinus adductis sonuerunt pectora palmis,
<ovid. hero. 10.16>	Vtque erat e somno turbida, rapta coma est.
<ovid. hero. 10.17>	Luna fuit; specto siquid nisi litora cernam;
<ovid. hero. 10.18>	Quod uideant oculi, nil nisi litus habent.
<ovid. hero. 10.19>	Nunc huc, nunc illuc, et utroque sine ordine, curro;
<ovid. hero. 10.20>	Alta puellares tardat harena pedes.
<ovid. hero. 10.21>	Interea toto clamaui in litore "Theseu";
<ovid. hero. 10.22>	Reddebant nomen concaua saxa tuum,
<ovid. hero. 10.23>	Et quotiens ego te, totiens locus ipse uocabat;
<ovid. hero. 10.24>	Ipse locus miserae ferre uolebat opem.
<ovid. hero. 10.25>	Mons fuit; apparent frutices in uertice rari;
<ovid. hero. 10.26>	Hinc scopulus raucis pendet adesus aquis.
<ovid. hero. 10.27>	Ascendo (uires animus dabat) atque ita late
<ovid. hero. 10.28>	Aequora prospectu metior alta meo.
<ovid. hero. 10.29>	Inde ego (nam uentis quoque sum crudelibus usa)
<ovid. hero. 10.30>	Vidi praecipiti carbasa tenta Noto.
<ovid. hero. 10.31>	Aut uidi aut tamquam quae me uidisse putarem
<ovid. hero. 10.32>	Frigidior glacie semianimisque fui.
<ovid. hero. 10.33>	Nec languere diu patitur dolor; excitor illo,
<ovid. hero. 10.34>	Excitor et summa Thesea uoce uoco.
<ovid. hero. 10.35>	"Quo fugis? exclamo. scelerate reuertere Theseu,
<ovid. hero. 10.36>	Flecte ratem. numerum non habet illa suum."
<ovid. hero. 10.37>	Haec ego; quod uoci deerat, plangore replebam;
<ovid. hero. 10.38>	Verbera cum uerbis mixta fuere meis.
<ovid. hero. 10.39>	Si non audires, ut saltem cernere posses,
<ovid. hero. 10.40>	Iactatae late signa dedere manus,
<ovid. hero. 10.41>	Candidaque imposui longae uelamina uirgae,
<ovid. hero. 10.42>	Scilicet oblitos admonitura mei.
<ovid. hero. 10.43>	Iamque oculis ereptus eras; tum denique fleui;
<ovid. hero. 10.44>	Torpuerant molles ante dolore genae.
<ovid. hero. 10.45>	Quid potius facerent, quam me mea lumina flerent,
<ovid. hero. 10.46>	Postquam desierant uela uidere tua?
<ovid. hero. 10.47>	Aut ego diffusis erraui sola capillis,
<ovid. hero. 10.48>	Qualis ab Ogygio concita Baccha deo,
<ovid. hero. 10.49>	Aut mare prospiciens in saxo frigida sedi,
<ovid. hero. 10.50>	Quamque lapis sedes, tam lapis ipsa fui.
<ovid. hero. 10.51>	Saepe torum repeto qui nos acceperat ambos,
<ovid. hero. 10.52>	Sed non acceptos exhibiturus erat,
<ovid. hero. 10.53>	Et tua, quae possum, pro te uestigia tango
<ovid. hero. 10.54>	Strataque, quae membris intepuere tuis.
<ovid. hero. 10.55>	Incumbo lacrimisque toro manante profusis:
<ovid. hero. 10.56>	"Pressimus, exclamo, te duo; redde duos.
<ovid. hero. 10.57>	Venimus huc ambo; cur non discedimus ambo?
<ovid. hero. 10.58>	Perfide, pars nostri, lectule, maior ubi est?"
<ovid. hero. 10.59>	Quid faciam? quo sola ferar? uacat insula cultu;
<ovid. hero. 10.60>	Non hominum uideo, non ego facta boum.
<ovid. hero. 10.61>	Omne latus terrae cingit mare, nauita nusquam,
<ovid. hero. 10.62>	Nulla per ambiguas puppis itura uias.
<ovid. hero. 10.63>	Finge dari comitesque mihi uentosque ratemque;
<ovid. hero. 10.64>	Quid sequar? accessus terra paterna negat.
<ovid. hero. 10.65>	Vt rate felici pacata per aequora labar,
<ovid. hero. 10.66>	Temperet ut uentos Aeolus, exul ero.
<ovid. hero. 10.67>	Non ego te, Crete centum digesta per urbes,
<ovid. hero. 10.68>	Aspiciam, puero cognita terra Ioui.
<ovid. hero. 10.69>	A! pater et tellus iusto regnata parenti
<ovid. hero. 10.70>	Prodita sunt facto, nomina cara, meo,
<ovid. hero. 10.71>	Cum tibi, ne uictor tecto morerere recuruo,
<ovid. hero. 10.72>	Quae regerent passus, pro duce fila dedi,
<ovid. hero. 10.73>	Cum mihi dicebas: "Per ego ipsa pericula iuro,
<ovid. hero. 10.74>	Te fore, dum nostrum uiuet uterque, meam."
<ovid. hero. 10.75>	Viuimus, et non sum, Theseu, tua, si modo uiuis
<ovid. hero. 10.76>	Femina periuri fraude sepulta uiri.
<ovid. hero. 10.77>	Me quoque, qua fratrem, mactasses, improbe, claua;
<ovid. hero. 10.78>	Esset, quam dederas, morte soluta fides.
<ovid. hero. 10.79>	Nunc ego non tantum quae sum passura recordor,
<ovid. hero. 10.80>	Sed quaecumque potest ulla relicta pati.
<ovid. hero. 10.81>	Occurrunt animo pereundi mille figurae.
<ovid. hero. 10.82>	Morsque minus poenae quam mora mortis habet.
<ovid. hero. 10.83>	Iam iam uenturos aut hac aut suspicor illac,
<ovid. hero. 10.84>	Qui lanient auido uiscera dente, lupos;
<ovid. hero. 10.85>	Forsitan et fuluos tellus alat ista leones;
<ovid. hero. 10.86>	Quis scit an haec saeuas tigridas insula habet?
<ovid. hero. 10.87>	Et freta dicuntur magnas expellere phocas!
<ovid. hero. 10.88>	Quis uetat et gladios per latus ire meum?
<ovid. hero. 10.89>	Tantum ne religer dura captiua catena
<ovid. hero. 10.90>	Neue traham serua grandia pensa manu,
<ovid. hero. 10.91>	Cui pater est Minos, cui mater filia Phoebi,
<ovid. hero. 10.92>	Quodque magis memini, quae tibi pacta fui.
<ovid. hero. 10.93>	Si mare, si terras porrectaque litora uidi,
<ovid. hero. 10.94>	Multa mihi terrae, multa minantur aquae.
<ovid. hero. 10.95>	Caelum restabat; timeo simulacra deorum.
<ovid. hero. 10.96>	Destituor rapidis praeda cibusque feris.
<ovid. hero. 10.97>	Siue colunt habitantque uiri, diffidimus illis;
<ovid. hero. 10.98>	Externos didici laesa timere uiros.
<ovid. hero. 10.99>	Viueret Androgeos utinam, nec facta luisses
<ovid. hero. 10.100>	Impia funeribus, Cecropi terra, tuis,
<ovid. hero. 10.101>	Nec tua mactasset nodoso stipite, Theseu,
<ovid. hero. 10.102>	Ardua parte uirum dextera, parte bouem,
<ovid. hero. 10.103>	Nec tibi, quae reditus monstrarent, fila dedissem,
<ovid. hero. 10.104>	Fila per adductas saepe recepta manus.
<ovid. hero. 10.105>	Non equidem miror, si stat uictoria tecum,
<ovid. hero. 10.106>	Strataque Cretaeam belua pressit humum;
<ovid. hero. 10.107>	Non poterant figi praecordia ferrea cornu;
<ovid. hero. 10.108>	Vt te non tegeres, pectore tutus eras.
<ovid. hero. 10.109>	Illic tu silices, illic adamanta tulisti,
<ovid. hero. 10.110>	Illic qui silices, Thesea, uincat, habes;
<ovid. hero. 10.111>	Nec pater est Aegeus, nec tu Pittheidos Aethrae
<ovid. hero. 10.112>	Filius; auctores saxa fretumque tui.
<ovid. hero. 10.113>	Crudeles somni, quid me tenuistis inertem?
<ovid. hero. 10.114>	Ah! simul aeterna nocte premenda fui.
<ovid. hero. 10.115>	Vos quoque crudeles, uenti, nimiumque parati
<ovid. hero. 10.116>	Flaminaque in lacrimas officiosa meas,
<ovid. hero. 10.117>	Dextera crudelis, quae me fratremque necauit,
<ovid. hero. 10.118>	Et data poscenti, nomen inane, fides,
<ovid. hero. 10.119>	In me iurarunt somnus uentusque fidesque;
<ovid. hero. 10.120>	Prodita sum causis una puella tribus.
<ovid. hero. 10.121>	Ergo ego nec lacrimas matris moritura uidebo,
<ovid. hero. 10.122>	Nec, mea qui digitis lumina condat, erit;
<ovid. hero. 10.123>	Spiritus infelix peregrinas ibit in auras
<ovid. hero. 10.124>	Nec positos artus unguet amica manus;
<ovid. hero. 10.125>	Ossa superstabunt uolucres inhumata marinae?
<ovid. hero. 10.126>	Haec sunt officiis digna sepulcra meis?
<ovid. hero. 10.127>	Ibis Cecropios portus patriaque receptus,
<ovid. hero. 10.128>	Cum steteris turbae celsus in aure tuae
<ovid. hero. 10.129>	Et bene narraris letum taurique uirique
<ovid. hero. 10.130>	Sectaque per dubias saxea tecta uias,
<ovid. hero. 10.131>	Me quoque narrato sola in tellure relictam.
<ovid. hero. 10.132>	Non ego sum titulis surripienda tuis.
<ovid. hero. 10.133>	Di facerent ut me summa de puppe uideres;
<ovid. hero. 10.134>	Mouisset uultus maesta figura tuos.
<ovid. hero. 10.135>	Nunc quoque non oculis, sed, qua potes, aspice mente
<ovid. hero. 10.136>	Haerentem scopulo, quem uaga pulsat aqua;
<ovid. hero. 10.137>	Aspice demissos lugentis more capillos
<ovid. hero. 10.138>	Et tunicas lacrimis sicut ab imbre grauis.
<ovid. hero. 10.139>	Corpus, ut impulsae segetes aquilonibus, horret,
<ovid. hero. 10.140>	Litteraque articulo pressa tremente labat.
<ovid. hero. 10.141>	Non te per meritum, quoniam male cessit, adoro.
<ovid. hero. 10.142>	Debita sit facto gratia nulla meo,
<ovid. hero. 10.143>	Sed nec poena quidem. si non ego causa salutis,
<ovid. hero. 10.144>	Non tamen est cur sis tu mihi causa necis.
<ovid. hero. 10.145>	Has tibi plangendo lugubria pectora lassas
<ovid. hero. 10.146>	Infelix tendo trans freta longa manus;
<ovid. hero. 10.147>	Hos tibi, qui superant, ostendo maesta capillos.
<ovid. hero. 10.148>	Per lacrimas oro, quas tua facta mouent,
<ovid. hero. 10.149>	Flecte ratem, Theseu, uersoque relabere uelo.
<ovid. hero. 10.150>	Si prius occidero, tu tamen ossa feres.
<ovid. hero. 11.1>	<>
<ovid. hero. 11.2>	<>
<ovid. hero. 11.3>	Siqua tamen caecis errabunt scripta lituris,
<ovid. hero. 11.4>	Oblitus a dominae caede libellus erit.
<ovid. hero. 11.5>	Dextra tenet calamum, strictum tenet altera ferrum,
<ovid. hero. 11.6>	Et iacet in gremio charta soluta meo.
<ovid. hero. 11.7>	Haec est Aeolidos fratri scribentis imago;
<ovid. hero. 11.8>	Sic uideor duro posse placere patri.
<ovid. hero. 11.9>	Ipse necis cuperem nostrae spectator adesset
<ovid. hero. 11.10>	Auctorisque oculis exigeretur opus.
<ovid. hero. 11.11>	Vt ferus est multoque suis truculentior Euris,
<ovid. hero. 11.12>	Spectasset siccis uulnera nostra genis.
<ovid. hero. 11.13>	Scilicet est aliquid cum saeuis uiuere uentis;
<ovid. hero. 11.14>	Ingenio populi conuenit ille sui.
<ovid. hero. 11.15>	Ille Noto Zephyroque et Sithonio Aquiloni
<ovid. hero. 11.16>	Imperat et pinnis, Eure proterue, tuis;
<ovid. hero. 11.17>	Imperat heu! uentis, tumidae non imperat irae,
<ovid. hero. 11.18>	Possidet et uitiis regna minora suis.
<ovid. hero. 11.19>	Quid iuuat admotam per auorum nomina caelo
<ovid. hero. 11.20>	Inter cognatos posse referre Iouem?
<ovid. hero. 11.21>	Num minus infestum, funebria munera, ferrum
<ovid. hero. 11.22>	Feminea teneo, non mea tela, manu?
<ovid. hero. 11.23>	O utinam, Macareu, quae nos commisit in unum,
<ovid. hero. 11.24>	Venisset leto serior hora meo!
<ovid. hero. 11.25>	Cur umquam plus me, frater, quam frater amasti,
<ovid. hero. 11.26>	Et tibi, non debet quod soror esse, fui?
<ovid. hero. 11.27>	Ipsa quoque incalui qualemque audire solebam,
<ovid. hero. 11.28>	Nescio quem sensi corde tepente deum.
<ovid. hero. 11.29>	Fugerat ore color, macies adduxerat artus,
<ovid. hero. 11.30>	Sumebant minimos ora coacta cibos;
<ovid. hero. 11.31>	Nec somni faciles et nox erat annua nobis,
<ovid. hero. 11.32>	Et gemitum nullo laesa dolore dabam;
<ovid. hero. 11.33>	Nec, cur haec facerem, poteram mihi reddere causam
<ovid. hero. 11.34>	Nec noram quid amans esset; at illud erat.
<ovid. hero. 11.35>	Prima malum nutrix animo praesensit anili,
<ovid. hero. 11.36>	Prima mihi nutrix "Aeoli, dixit, amas."
<ovid. hero. 11.37>	Erubui gremioque pudor deiecit ocellos;
<ovid. hero. 11.38>	Haec satis in tacita signa fatentis erant.
<ovid. hero. 11.39>	Iamque tumescebant uitiati pondera uentris
<ovid. hero. 11.40>	Aegraque furtiuum membra grauabat onus.
<ovid. hero. 11.41>	Quas mihi non herbas, quae non medicamina nutrix
<ovid. hero. 11.42>	Attulit audaci supposuitque manu,
<ovid. hero. 11.43>	Vt penitus nostris (hoc te celauimus unum)
<ovid. hero. 11.44>	Visceribus crescens excuteretur onus!
<ovid. hero. 11.45>	A! nimium uiuax admotis restitit infans
<ovid. hero. 11.46>	Artibus et tecto tutus ab hoste fuit.
<ovid. hero. 11.47>	Iam nouiens erat orta soror pulcherrima Phoebi.
<ovid. hero. 11.48>	Denaque luciferos Luna mouebat equos.
<ovid. hero. 11.49>	Nescia quae faceret subitos mihi causa dolores.
<ovid. hero. 11.50>	Et rudis ad partus et noua miles eram;
<ovid. hero. 11.51>	Nec tenui uocem. "Quid" ait "tua crimina prodis?"
<ovid. hero. 11.52>	Oraque clamantis conscia pressit anus.
<ovid. hero. 11.53>	Quid faciam infelix? gemitus dolor edere cogit,
<ovid. hero. 11.54>	Sed timor et nutrix et pudor ipse uetant.
<ovid. hero. 11.55>	Contineo gemitus elapsaque uerba reprendo
<ovid. hero. 11.56>	Et cogor lacrimas combibere ipsa meas.
<ovid. hero. 11.57>	Mors erat ante oculos et opem Lucina negabat
<ovid. hero. 11.58>	Et graue, si moriar, mors quoque crimen erat,
<ovid. hero. 11.59>	Cum super incumbens scissa tunicaque comaque
<ovid. hero. 11.60>	Pressa refouisti pectora nostra tuis
<ovid. hero. 11.61>	Et mihi: "Viue, soror, soror o carissima," aisti,
<ovid. hero. 11.62>	"Viue nec unius corpore perde duos!
<ovid. hero. 11.63>	Spes bona det uires; fratri es nam nupta futura;
<ovid. hero. 11.64>	Illius, de quo mater, et uxor eris."
<ovid. hero. 11.65>	Mortua, crede mihi, tamen ad tua uerba reuixi,
<ovid. hero. 11.66>	Et positum est uteri crimen onusque mei.
<ovid. hero. 11.67>	Quid tibi grataris? media sedet Aeolus aula;
<ovid. hero. 11.68>	Crimina sunt oculis surripienda patris.
<ovid. hero. 11.69>	Frugibus infantem ramisque albentis oliuae
<ovid. hero. 11.70>	Et leuibus uittis sedula celat anus
<ovid. hero. 11.71>	Fictaque sacra facit dicitque precantia uerba;
<ovid. hero. 11.72>	Dat populus sacris, dat pater ipse uiam.
<ovid. hero. 11.73>	Iam prope limen erat; patrias uagitus ad auris
<ovid. hero. 11.74>	Venit et indicio proditur ille suo.
<ovid. hero. 11.75>	Eripit infantem mentitaque sacra reuelat
<ovid. hero. 11.76>	Aeolus; insana regia uoce sonat.
<ovid. hero. 11.77>	Vt mare fit tremulum, tenui cum stringitur aura
<ovid. hero. 11.78>	Vt quatitur tepido fraxinus acta noto,
<ovid. hero. 11.79>	Sic mea uibrari pallentia membra uideres;
<ovid. hero. 11.80>	Quassus ab imposito corpore lectus erat.
<ovid. hero. 11.81>	Irruit et nostrum uulgat clamore pudorem
<ovid. hero. 11.82>	Et uix a misero continet ore manus;
<ovid. hero. 11.83>	Ipsa nihil praeter lacrimas pudibunda profudi;
<ovid. hero. 11.84>	Torpuerat gelido lingua retenta metu.
<ovid. hero. 11.85>	Iamque dari paruum canibusque auibusque nepotem
<ovid. hero. 11.86>	Iusserat in solis destituique locis.
<ovid. hero. 11.87>	Vagitus dedit ille miser (sensisse putares)
<ovid. hero. 11.88>	Quaque suum poterat uoce rogabat auum.
<ovid. hero. 11.89>	Quid mihi tunc animi credis, germane, fuisse
<ovid. hero. 11.90>	(Nam potes ex animo colligere ipse tuo),
<ovid. hero. 11.91>	Cum mea me coram siluas inimicus in altas
<ovid. hero. 11.92>	Viscera montanis ferret edenda lupis?
<ovid. hero. 11.93>	Exierat thalamo; tunc demum pectora plangi
<ovid. hero. 11.94>	Contigit inque meas unguibus ire genas.
<ovid. hero. 11.95>	Interea patrius uultu maerente satelles
<ovid. hero. 11.96>	Venit et indignos edidit ore sonos:
<ovid. hero. 11.97>	"Aeolus hunc ensem mittit tibi (tradidit ensem)
<ovid. hero. 11.98>	Et iubet ex merito scire quid iste uelit."
<ovid. hero. 11.99>	Scimus et utemur uiolento fortiter ense;
<ovid. hero. 11.100>	Pectoribus condam dona paterna meis.
<ovid. hero. 11.101>	His mea muneribus, genitor, conubia donas?
<ovid. hero. 11.102>	Hac tua dote, pater, filia diues erit!
<ovid. hero. 11.103>	Tolle procul de caede faces, Hymenaee, maritas
<ovid. hero. 11.104>	Et fuge turbato tecta nefanda pede.
<ovid. hero. 11.105>	Ferte faces in me, quas fertis, Erinyes atrae,
<ovid. hero. 11.106>	Et meus ex isto luceat igne rogus.
<ovid. hero. 11.107>	Nubite felices Parca meliore sorores,
<ovid. hero. 11.108>	Amissae memores sed tamen este mei.
<ovid. hero. 11.109>	Quid puer admisit tam paucis editus horis?
<ovid. hero. 11.110>	Quo laesit facto uix bene natus auum?
<ovid. hero. 11.111>	Si potuit meruisse necem, meruisse putetur.
<ovid. hero. 11.112>	A! miser admisso plectitur ille meo.
<ovid. hero. 11.113>	Nate, dolor matris, rapidarum praeda ferarum,
<ovid. hero. 11.114>	Ei mihi! natali dilacerate tuo,
<ovid. hero. 11.115>	Nate, parum fausti miserabile pignus amoris,
<ovid. hero. 11.116>	Haec tibi prima dies, haec tibi summa fuit.
<ovid. hero. 11.117>	Non mihi te licuit lacrimis perfundere iustis,
<ovid. hero. 11.118>	In tua non tonsas ferre sepulcra comas,
<ovid. hero. 11.119>	Non super incubui, non oscula frigida carpsi.
<ovid. hero. 11.120>	Diripiunt auidae uiscera nostra ferae.
<ovid. hero. 11.121>	Ipsa quoque infantis cum uulnere prosequar umbras
<ovid. hero. 11.122>	Nec mater fuero dicta nec orba diu.
<ovid. hero. 11.123>	Tu tamen, o frustra miserae sperate sorori,
<ovid. hero. 11.124>	Sparsa, precor, nati collige membra tui
<ovid. hero. 11.125>	Et refer ad matrem socioque impone sepulcro,
<ovid. hero. 11.126>	Vrnaque nos habeat quamlibet arta duos.
<ovid. hero. 11.127>	Viue memor nostri lacrimasque in uulnere funde
<ovid. hero. 11.128>	Neue reformida corpus amantis amans;
<ovid. hero. 11.129>	Tu, rogo, dilectae nimium mandata sororis
<ovid. hero. 11.130>	Perfer; mandatum persequar ipsa patris.
<ovid. hero. 12.1>	At tibi Colchorum, memini, regina uacaui,
<ovid. hero. 12.2>	Ars mea cum peteres ut tibi ferret opem.
<ovid. hero. 12.3>	Tunc, quae dispensant mortalia fata, sorores
<ovid. hero. 12.4>	Debuerant fusos euoluisse meos.
<ovid. hero. 12.5>	Tum potui Medea mori bene. Quidquid ab illo
<ovid. hero. 12.6>	Produxi uitam tempore, poena fuit.
<ovid. hero. 12.7>	Ei mihi! cur umquam iuuenalibus acta lacertis
<ovid. hero. 12.8>	Phrixeam petiit Pelias arbor ouem?
<ovid. hero. 12.9>	Cur umquam Colchi Magnetida uidimus Argon
<ovid. hero. 12.10>	Turbaque Phasiacam Graia bibistis aquam?
<ovid. hero. 12.11>	Cur mihi plus aequo flaui placuere capilli
<ovid. hero. 12.12>	Et decor et linguae gratia ficta tuae?
<ovid. hero. 12.13>	Aut, semel in nostras quoniam noua puppis harenas
<ovid. hero. 12.14>	Venerat audacis attuleratque uiros,
<ovid. hero. 12.15>	Isset anhelatos non praemedicatus in ignes
<ovid. hero. 12.16>	Inmemor Aesonides aeraque adunca boum;
<ovid. hero. 12.17>	Semina iecisset, totidem quot seuerat [et] hostes,
<ovid. hero. 12.18>	Vt caderet cultu cultor ab ipse suo.
<ovid. hero. 12.19>	Quantum perfidiae tecum, scelerate, perisset!
<ovid. hero. 12.20>	Dempta forent capiti quam mala multa meo!
<ovid. hero. 12.21>	Est aliqua ingrato meritum exprobrare uoluptas;
<ovid. hero. 12.22>	Hac fruar, haec de te gaudia sola feram.
<ovid. hero. 12.23>	Iussus inexpertam Colchos aduertere puppim
<ovid. hero. 12.24>	Intrasti patriae regna beata meae.
<ovid. hero. 12.25>	Hoc illic Medea fui noua nupta quod hic est;
<ovid. hero. 12.26>	Quam pater est illi, tam mihi diues erat;
<ovid. hero. 12.27>	Hic Ephyren bimarem, Scythia tenus ille niuosa
<ovid. hero. 12.28>	Omne tenet, Ponti qua plaga laeua iacet.
<ovid. hero. 12.29>	Accipit hospitio iuuenes Aeeta Pelasgos,
<ovid. hero. 12.30>	Et premitis pictos, corpora Graia, toros.
<ovid. hero. 12.31>	Tunc ego te uidi; tunc coepi scire quis esses;
<ovid. hero. 12.32>	Illa fuit mentis prima ruina meae.
<ovid. hero. 12.33>	Et uidi et perii nec notis ignibus arsi,
<ovid. hero. 12.34>	Ardet ut ad magnos pinea taeda deos.
<ovid. hero. 12.35>	Et formosus eras et me mea fata trahebant;
<ovid. hero. 12.36>	Abstulerant oculi lumina nostra tui.
<ovid. hero. 12.37>	Perfide, sensisti. Quis enim bene celat amorem?
<ovid. hero. 12.38>	Eminet indicio prodita flamma suo.
<ovid. hero. 12.39>	Dicitur interea tibi lex, ut dura ferorum
<ovid. hero. 12.40>	Insolito premeres uomere colla boum.
<ovid. hero. 12.41>	Martis erant tauri plus quam per cornua saeui,
<ovid. hero. 12.42>	Quorum terribilis spiritus ignis erat,
<ovid. hero. 12.43>	Aere pedes solidi praetentaque naribus aera,
<ovid. hero. 12.44>	Nigra per adflatus haec quoque facta suos;
<ovid. hero. 12.45>	Semina praeterea populos genitura iuberis
<ovid. hero. 12.46>	Spargere deuota lata per arua manu,
<ovid. hero. 12.47>	Qui peterent natis secum tua corpora telis;
<ovid. hero. 12.48>	Illa est agricolae messis iniqua suo;
<ovid. hero. 12.49>	Lumina custodis succumbere nescia somno
<ovid. hero. 12.50>	Vltimus est aliqua decipere arte labor.
<ovid. hero. 12.51>	Dixerat Aeetes; maesti consurgitis omnes,
<ovid. hero. 12.52>	Mensaque purpureos deserit alta toros.
<ovid. hero. 12.53>	Quam tibi tunc longe regnum dotale Creusae
<ovid. hero. 12.54>	Et socer et magni nata Creontis erat?
<ovid. hero. 12.55>	Tristis abis; oculis abeuntem prosequor udis,
<ovid. hero. 12.56>	Et dixit tenui murmure lingua "uale."
<ovid. hero. 12.57>	Vt positum tetigi thalamo male saucia lectum,
<ovid. hero. 12.58>	Acta est per lacrimas nox mihi, quanta fuit;
<ovid. hero. 12.59>	Ante oculos taurique meos segetesque nefandae,
<ovid. hero. 12.60>	Ante meos oculos peruigil anguis erat.
<ovid. hero. 12.61>	Hinc amor, hinc timor est; ipsum timor auget amorem.
<ovid. hero. 12.62>	Mane erat et thalamo cara recepta soror
<ovid. hero. 12.63>	Disiectamque comas auersaque in ora iacentem
<ovid. hero. 12.64>	Inuenit et lacrimis omnia plena meis.
<ovid. hero. 12.65>	Orat opem Minyis. Petit altera, et altera habebat:
<ovid. hero. 12.66>	Aesonio iuueni, quod rogat illa, damus.
<ovid. hero. 12.67>	Est nemus et piceis et frondibus ilicis atrum;
<ovid. hero. 12.68>	Vix illuc radiis solis adire licet.
<ovid. hero. 12.69>	Sunt in eo (fuerant certe) delubra Dianae;
<ovid. hero. 12.70>	Aurea barbarica stat dea facta manu.
<ovid. hero. 12.71>	Noscis an exciderunt mecum loca? Venimus illuc;
<ovid. hero. 12.72>	Orsus es infido sic prior ore loqui:
<ovid. hero. 12.73>	"Ius tibi et arbitrium nostrae fortuna salutis
<ovid. hero. 12.74>	Tradidit inque tua est uitaque morsque manu.
<ovid. hero. 12.75>	Perdere posse sat est, siquem iuuet ista potestas:
<ovid. hero. 12.76>	Sed tibi seruatus gloria maior ero.
<ovid. hero. 12.77>	Per mala nostra precor, quorum potes esse leuamen,
<ovid. hero. 12.78>	Per genus et numen cuncta uidentis aui,
<ovid. hero. 12.79>	Per triplicis uultus arcanaque sacra Dianae
<ovid. hero. 12.80>	Et si forte aequos gens habet ista deos,
<ovid. hero. 12.81>	O uirgo, miserere mei, miserere meorum;
<ovid. hero. 12.82>	Effice me meritis tempus in omne tuum.
<ovid. hero. 12.83>	Quodsi forte uirum non dedignare Pelasgum
<ovid. hero. 12.84>	(Sed mihi tam faciles unde meosque deos?),
<ovid. hero. 12.85>	Spiritus ante meus tenues uanescet in auras
<ovid. hero. 12.86>	Quam thalamo nisi tu nupta sit ulla meo.
<ovid. hero. 12.87>	Conscia sit Iuno sacris praefecta maritis
<ovid. hero. 12.88>	Et dea, marmorea cuius in aede sumus."
<ovid. hero. 12.89>	Haec animum (et quota pars haec sunt?) mouere puellae
<ovid. hero. 12.90>	Simplicis et dextrae dextera iuncta meae.
<ovid. hero. 12.91>	Vidi etiam lacrimas (an et ars est fraudis in illis?);
<ovid. hero. 12.92>	Sic cito cum uerbis capta puella tuis.
<ovid. hero. 12.93>	Iungis et aeripedes inadusto corpore tauros
<ovid. hero. 12.94>	Et solidam iusso uomere findis humum.
<ovid. hero. 12.95>	Arua uenenatis pro semine dentibus imples;
<ovid. hero. 12.96>	Nascitur et gladios scutaque miles habet;
<ovid. hero. 12.97>	Ipsa ego, quae dederam medicamina, pallida sedi,
<ovid. hero. 12.98>	Cum uidi subitos arma tenere uiros,
<ovid. hero. 12.99>	Donec terrigenae, facinus mirabile, fratres
<ovid. hero. 12.100>	Inter se strictas conseruere manus.
<ovid. hero. 12.101>	Insopor ecce draco squamis crepitantibus horrens
<ovid. hero. 12.102>	Sibilat et torto pectore uerrit humum.
<ovid. hero. 12.103>	Dotis opes ubi erant? ubi erat tibi regia coniunx
<ovid. hero. 12.104>	Quique maris gemini distinet Isthmos aquas?
<ovid. hero. 12.105>	Illa ego, quae tibi sum nunc denique barbara facta,
<ovid. hero. 12.106>	Nunc tibi sum pauper, nunc tibi uisa nocens,
<ovid. hero. 12.107>	Flammea subduxi medicato lumina somno
<ovid. hero. 12.108>	Et tibi, quae raperes, uellera tuta dedi.
<ovid. hero. 12.109>	Proditus est genitor, regnum patriamque reliqui;
<ovid. hero. 12.112>	Optima cum cara matre relicta soror;
<ovid. hero. 12.111>	Virginitas facta est peregrini praeda latronis;
<ovid. hero. 12.110>	Munus, in exilio quodlibet esse, tuli.
<ovid. hero. 12.113>	At non te fugiens sine me, germane, reliqui;
<ovid. hero. 12.114>	Deficit hoc uno littera nostra loco;
<ovid. hero. 12.115>	Quod facere ausa mea est, non audet scribere dextra;
<ovid. hero. 12.116>	Sic ego, sed tecum, dilaceranda fui.
<ovid. hero. 12.117>	Nec tamen extimui (quid enim post illa timerem?)
<ovid. hero. 12.118>	Credere me pelago, femina iamque nocens.
<ovid. hero. 12.119>	Numen ubi est? ubi di? meritas subeamus in alto
<ovid. hero. 12.120>	Tu fraudis poenas, credulitatis ego.
<ovid. hero. 12.121>	Complexos utinam Symplegades elisissent
<ovid. hero. 12.122>	Nostraque adhaererent ossibus ossa tuis,
<ovid. hero. 12.123>	Aut nos Scylla rapax canibus misisset edendos
<ovid. hero. 12.124>	(Debuit ingratis Scylla nocere uiris),
<ovid. hero. 12.125>	Quaeque uomit totidem fluctus totidemque resorbet,
<ovid. hero. 12.126>	Nos quoque Trinacriae supposuisset aquae!
<ovid. hero. 12.127>	Sospes ad Haemonias uictorque reuerteris urbes;
<ovid. hero. 12.128>	Ponitur ad patrios aurea lana deos.
<ovid. hero. 12.129>	Quid referam Pellae natas pietate nocentes
<ovid. hero. 12.130>	Caesaque uirginea membra paterna manu?
<ovid. hero. 12.131>	[Vt culpent alii, tibi me laudare necesse est,
<ovid. hero. 12.132>	Pro quo sum totiens esse coacta nocens.]
<ovid. hero. 12.133>	Ausus es (o! iusto desunt sua uerba dolori),
<ovid. hero. 12.134>	Ausus es "Aesonia, dicere, cede domo."
<ovid. hero. 12.135>	Iussa domo cessi natis comitata duobus
<ovid. hero. 12.136>	Et, qui me sequitur semper, amore tui.
<ovid. hero. 12.137>	Vt subito nostras Hymen cantatus ad aures
<ovid. hero. 12.138>	Venit et accenso lampades igne micant
<ovid. hero. 12.139>	Tibiaque effundit socialia carmina uobis,
<ovid. hero. 12.140>	Ei mihi funerea flebiliora tuba,
<ovid. hero. 12.141>	Pertimui nec adhuc tantum scelus esse putabam;
<ovid. hero. 12.142>	Sed tamen in toto pectore frigus erat.
<ovid. hero. 12.143>	Turba ruunt et "Hymen" clamant "Hymenaee" frequenter;
<ovid. hero. 12.144>	Quo propior uox haec, hoc mihi peius erat.
<ovid. hero. 12.145>	Diuersi flebant serui lacrimasque tegebant
<ovid. hero. 12.146>	(Quis uellet tanti nuntius esse mali?);
<ovid. hero. 12.147>	Me quoque, quidquid erat, potius nescire iuuabat,
<ovid. hero. 12.148>	Sed tamquam scirem, mens mea tristis erat,
<ovid. hero. 12.149>	Cum minor e pueris casu studioue uidendi
<ovid. hero. 12.150>	Adstitit ad geminae limina prima foris:
<ovid. hero. 12.151>	"Huc mihi, mater, adi! pompam pater, inquit, Iason
<ovid. hero. 12.152>	Ducit et adiunctos aureus urget equos."
<ovid. hero. 12.153>	Protinus abscissa planxi mea pectora ueste
<ovid. hero. 12.154>	Tuta nec a digitis ora fuere meis.
<ovid. hero. 12.155>	Ire animus mediae suadebat in agmina turbae
<ovid. hero. 12.156>	Sertaque compositis demere rapta comis;
<ovid. hero. 12.157>	Vix me continui quin sic laniata capillos
<ovid. hero. 12.158>	Clamarem "meus est" iniceremque manus.
<ovid. hero. 12.159>	Laese pater, gaude; Colchi gaudete relicti;
<ovid. hero. 12.160>	Inferias umbrae fratris habete mei;
<ovid. hero. 12.161>	Deseror amissis regno patriaque domoque
<ovid. hero. 12.162>	Coniuge, qui nobis omnia solus erat.
<ovid. hero. 12.163>	Serpentis igitur potui taurosque furentes,
<ovid. hero. 12.164>	Vnum non potui perdomuisse, uirum;
<ovid. hero. 12.165>	Quaeque feros pepuli doctis medicatibus ignes,
<ovid. hero. 12.166>	Non ualeo flammas effugere ipsa meas.
<ovid. hero. 12.167>	Ipsi me cantus herbaeque artesque relinquunt;
<ovid. hero. 12.168>	Nil dea, nil Hecates sacra potentis agunt.
<ovid. hero. 12.169>	Non mihi grata dies; noctes uigilantur amarae,
<ovid. hero. 12.170>	Et tener a misero pectore somnus abit;
<ovid. hero. 12.171>	Quae me non possum, potui sopire draconem;
<ovid. hero. 12.172>	Vtilior cuius quam mihi cura mea est.
<ovid. hero. 12.173>	Quos ego seruaui, paelex amplectitur artus
<ovid. hero. 12.174>	Et nostri fructus illa laboris habet.
<ovid. hero. 12.175>	Forsitan et, stultae dum te iactare maritae
<ovid. hero. 12.176>	Quaeris et infestis auribus apta loqui,
<ovid. hero. 12.177>	In faciem moresque meos noua crimina fingas.
<ovid. hero. 12.178>	Rideat et uitiis laeta sit illa meis;
<ovid. hero. 12.179>	Rideat et Tyrio iaceat sublimis in ostro.
<ovid. hero. 12.180>	Flebit et ardores uincet adusta meos.
<ovid. hero. 12.181>	Dum ferrum flammaeque aderunt sucusque ueneni,
<ovid. hero. 12.182>	Hostis Medeae nullus inultus erit.
<ovid. hero. 12.183>	Quodsi forte preces praecordia ferrea tangunt,
<ovid. hero. 12.184>	Nunc animis audi uerba minora meis.
<ovid. hero. 12.185>	Tam tibi sum supplex quam tu mihi saepe fuisti,
<ovid. hero. 12.186>	Nec moror ante tuos procubuisse pedes.
<ovid. hero. 12.187>	Si tibi sum uilis, communis respice natos:
<ovid. hero. 12.188>	Saeuiet in partus dira nouerca meos.
<ovid. hero. 12.189>	Et nimium similes tibi sunt et imagine tangor
<ovid. hero. 12.190>	Et quotiens uideo lumina nostra madent.
<ovid. hero. 12.191>	Per superos oro, per auitae lumina flammae,
<ovid. hero. 12.192>	Per meritum et natos, pignora nostra, duos,
<ovid. hero. 12.193>	Redde torum, pro quo tot res insana reliqui.
<ovid. hero. 12.194>	Adde fidem dictis auxiliumque refer.
<ovid. hero. 12.195>	Non ego te imploro contra taurosque uirosque,
<ovid. hero. 12.196>	Vtque tua serpens uicta quiescat ope.
<ovid. hero. 12.197>	Te peto, quem merui, quem nobis ipse dedisti,
<ovid. hero. 12.198>	Cum quo sum pariter facta parente parens.
<ovid. hero. 12.199>	Dos ubi sit, quaeris? Campo numerauimus illo
<ovid. hero. 12.200>	Qui tibi laturo uellus arandus erat;
<ovid. hero. 12.201>	Arduus ille aries uillo spectabilis auro
<ovid. hero. 12.202>	Dos mea, quam, dicam si tibi "redde", neges.
<ovid. hero. 12.203>	Dos mea tu sospes, dos est mea Graia iuuentus.
<ovid. hero. 12.204>	I nunc, Sisyphias, improbe, confer opes.
<ovid. hero. 12.205>	Quod uiuis, quod habes nuptam socerumque potentis,
<ovid. hero. 12.206>	Hoc ipsum, ingratus quod potes esse, meum est.
<ovid. hero. 12.207>	Quos equidem actutum ... Sed quid praedicere poenam
<ovid. hero. 12.208>	Attinet? Ingentis parturit ira minas.
<ovid. hero. 12.209>	Quo feret ira, sequar. Facti fortasse pigebit;
<ovid. hero. 12.210>	Et piget infido consuluisse uiro.
<ovid. hero. 12.211>	Viderit ista deus, qui nunc mea pectora uersat.
<ovid. hero. 12.212>	Nescio quid certe mens mea maius agit.
<ovid. hero. 13.1>	Mittit et optat amans, quo mittitur, ire salutem
<ovid. hero. 13.2>	Haemonis Haemonio Laodamia uiro.
<ovid. hero. 13.3>	Aulide te fama est uento retinente morari;
<ovid. hero. 13.4>	A me cum fugeres, hic ubi uentus erat?
<ovid. hero. 13.5>	Tum freta debuerant uestris obsistere remis;
<ovid. hero. 13.6>	Illud erat saeuis utile tempus aquis.
<ovid. hero. 13.7>	Oscula plura uiro mandataque plura dedissem,
<ovid. hero. 13.8>	Et sunt quae uolui dicere multa tibi.
<ovid. hero. 13.9>	Raptus es hinc praeceps, et qui tua uela uocaret,
<ovid. hero. 13.10>	Quem cuperent nautae, non ego, uentus erat.
<ovid. hero. 13.11>	Ventus erat nautis aptus, non aptus amanti.
<ovid. hero. 13.12>	Soluor ab amplexu, Protesilae, tuo,
<ovid. hero. 13.13>	Linguaque mandantis uerba imperfecta reliquit;
<ovid. hero. 13.14>	Vix illud potui dicere triste "uale."
<ovid. hero. 13.15>	Incubuit Boreas abreptaque uela tetendit,
<ovid. hero. 13.16>	Iamque meus longe Protesilaus erat.
<ovid. hero. 13.17>	Dum potui spectare uirum, spectare iuuabat
<ovid. hero. 13.18>	Sumque tuos oculos usque secuta meis.
<ovid. hero. 13.19>	Vt te non poteram, poteram tua uela uidere,
<ovid. hero. 13.20>	Vela diu uultus detinuere meos.
<ovid. hero. 13.21>	At postquam nec te nec uela fugacia uidi,
<ovid. hero. 13.22>	Et quod spectarem, nil nisi pontus erat,
<ovid. hero. 13.23>	Lux quoque tecum abiit, tenebrisque exsanguis obortis
<ovid. hero. 13.24>	Succiduo dicor procubuisse genu.
<ovid. hero. 13.25>	Vix socer Iphiclus, uix me grandaeuus Acastus,
<ovid. hero. 13.26>	Vix mater gelida maesta refecit aqua;
<ovid. hero. 13.27>	Officium fecere pium, sed inutile nobis;
<ovid. hero. 13.28>	Indignor miserae non licuisse mori.
<ovid. hero. 13.29>	Vt rediit animus, pariter rediere dolores;
<ovid. hero. 13.30>	Pectora legitimus casta momordit amor.
<ovid. hero. 13.31>	Nec mihi pectendos cura est praebere capillos,
<ovid. hero. 13.32>	Nec libet aurata corpora ueste tegi.
<ovid. hero. 13.33>	Vt quas pampinea tetigisse Bicorniger hasta
<ovid. hero. 13.34>	Creditur, huc illuc, qua furor egit, eo.
<ovid. hero. 13.35>	Conueniunt matres Phylleides et mihi clamant:
<ovid. hero. 13.36>	"Indue regales, Laodamia, sinus."
<ovid. hero. 13.37>	Scilicet ipsa geram saturatas murice uestes,
<ovid. hero. 13.38>	Bella sub Iliacis moenibus ille geret;
<ovid. hero. 13.39>	Ipsa comas pectar, galea caput ille prematur;
<ovid. hero. 13.40>	Ipsa nouas uestes, dura uir arma feret?
<ovid. hero. 13.41>	Qua possum, squalore tuos imitata labores
<ovid. hero. 13.42>	Dicar et haec belli tempora tristis agam.
<ovid. hero. 13.43>	Dyspari Priamide, damno formose tuorum,
<ovid. hero. 13.44>	Tam sis hostis iners quam malus hospes eras.
<ovid. hero. 13.45>	Aut te Taenariae faciem culpasse maritae,
<ovid. hero. 13.46>	Aut illi uellem displicuisse tuam.
<ovid. hero. 13.47>	Tu, qui pro rapta nimium, Menelae, laboras,
<ovid. hero. 13.48>	Ei mihi! quam multis flebilis ultor eris!
<ovid. hero. 13.49>	Di, precor, a nobis omen remouete sinistrum
<ovid. hero. 13.50>	Et sua det reduci uir meus arma Ioui.
<ovid. hero. 13.51>	Sed timeo, quotiens subiit miserabile bellum;
<ovid. hero. 13.52>	More niuis lacrimae sole madentis eunt.
<ovid. hero. 13.53>	Ilion et Tenedos Simoisque et Xanthus et Ide
<ovid. hero. 13.54>	Nomina sunt ipso paene timenda sono.
<ovid. hero. 13.55>	Nec rapere ausurus, nisi si defendere posset,
<ovid. hero. 13.56>	Hospes erat; uires nouerat ille suas.
<ovid. hero. 13.57>	Venerat, ut fama est, multo spectabilis auro
<ovid. hero. 13.58>	Quique suo Phrygias corpore ferret opes,
<ovid. hero. 13.59>	<>
<ovid. hero. 13.60>	<>
<ovid. hero. 13.61>	His ego te, uictam, consors Ledaea gemellis,
<ovid. hero. 13.62>	Suspicor; haec Danais posse nocere puto.
<ovid. hero. 13.63>	Hectora nescio quem timeo; Paris Hectora dixit
<ovid. hero. 13.64>	Ferrea sanguinea bella mouere manu.
<ovid. hero. 13.65>	Hectora, quisquis is est, si sum tibi cara, caueto;
<ovid. hero. 13.66>	Signatum memori pectore nomen habe.
<ovid. hero. 13.67>	Hunc ubi uitaris, alios uitare memento
<ovid. hero. 13.68>	Et multos illic Hectoras esse puta
<ovid. hero. 13.69>	Et facito ut dicas, quotiens pugnare parabis:
<ovid. hero. 13.70>	"Parcere me iussit Laodamia sibi."
<ovid. hero. 13.71>	Si cadere Argolico fas est sub milite Troiam,
<ovid. hero. 13.72>	Te quoque non ullum uulnus habente cadat.
<ovid. hero. 13.73>	Pugnet et aduersos tendat Menelaus in hostis;
<ovid. hero. 13.74>	Hostibus e mediis nupta petenda uiro est.
<ovid. hero. 13.75>	Causa tua est dispar; tu tantum uiuere pugna
<ovid. hero. 13.76>	Inque pios dominae posse redire sinus.
<ovid. hero. 13.77>	Parcite, Dardanidae, de tot, precor, hostibus uni,
<ovid. hero. 13.78>	Ne meus ex illo corpore sanguis eat.
<ovid. hero. 13.79>	Non est quem deceat nudo concurrere ferro;
<ovid. hero. 13.80>	Saeuaque in oppositos pectora ferre uiros;
<ovid. hero. 13.81>	Fortius ille potest multo, quam pugnat, amare;
<ovid. hero. 13.82>	Bella gerant alii, Protesilaus amet.
<ovid. hero. 13.83>	Nunc fateor; uolui reuocare animusque ferebat;
<ovid. hero. 13.84>	Substitit auspicii lingua timore mali.
<ovid. hero. 13.85>	Cum foribus uelles ad Troiam exire paternis,
<ovid. hero. 13.86>	Pes tuus offenso limine signa dedit;
<ovid. hero. 13.87>	Vt uidi, ingemui tacitoque in pectore dixi:
<ovid. hero. 13.88>	"Signa reuersuri sint, precor, ista uiri!"
<ovid. hero. 13.89>	Haec tibi nunc refero, ne sis animosus in armis.
<ovid. hero. 13.90>	Fac meus in uentos hic timor omnis eat.
<ovid. hero. 13.91>	Sors quoque nescio quem fato designat iniquo,
<ovid. hero. 13.92>	Qui primus Danaum Troada tangat humum;
<ovid. hero. 13.93>	Infelix, quae prima uirum lugebit ademptum!
<ovid. hero. 13.94>	Di faciant ne tu strenuus esse uelis.
<ovid. hero. 13.95>	Inter mille rates tua sit millensima puppis
<ovid. hero. 13.96>	Iamque fatigatas ultima uerset aquas.
<ovid. hero. 13.97>	Hoc quoque praemoneo, de naue nouissimus exi.
<ovid. hero. 13.98>	Non est, quo properes, terra paterna tibi.
<ovid. hero. 13.99>	Cum uenies, remoque moue ueloque carinam
<ovid. hero. 13.100>	Inque tuo celerem litore siste gradum.
<ovid. hero. 13.101>	Siue latet Phoebus seu terris altior exstat,
<ovid. hero. 13.102>	Tu mihi luce dolor, tu mihi nocte uenis,
<ovid. hero. 13.103>	Nocte tamen quam luce magis; nox grata puellis.
<ovid. hero. 13.104>	Quarum suppositus colla lacertus habet.
<ovid. hero. 13.105>	Aucupor in lecto mendaces caelibe somnos;
<ovid. hero. 13.106>	Dum careo ueris, gaudia falsa iuuant.
<ovid. hero. 13.107>	Sed tua cur nobis pallens occurrit imago?
<ovid. hero. 13.108>	Cur uenit a uobis multa querela latens?
<ovid. hero. 13.109>	Excutior somno simulacraque noctis adoro;
<ovid. hero. 13.110>	Nulla caret fumo Thessalis ara meo;
<ovid. hero. 13.111>	Tura damus lacrimamque super, qua sparsa relucet,
<ovid. hero. 13.112>	Vt solet affuso surgere flamma mero.
<ovid. hero. 13.113>	Quando ego, te reducem cupidis amplexa lacertis,
<ovid. hero. 13.114>	Languida laetitia soluar ab ipsa mea?
<ovid. hero. 13.115>	Quando erit ut lecto mecum bene iunctus in uno
<ovid. hero. 13.116>	Militiae referas splendida facta tuae?
<ovid. hero. 13.117>	Quae mihi dum referes, quamuis audire iuuabit,
<ovid. hero. 13.118>	Multa tamen capies oscula, multa dabis;
<ovid. hero. 13.119>	Semper in his apte narrantia uerba resistunt;
<ovid. hero. 13.120>	Promptior est dulci lingua refecta mora.
<ovid. hero. 13.121>	Sed cum Troia subit, subeunt uentique fretumque,
<ovid. hero. 13.122>	Spes bona sollicito uicta timore cadit.
<ovid. hero. 13.123>	Hoc quoque, quod uenti prohibent exire carinas,
<ovid. hero. 13.124>	Me mouet; inuitis ire paratis aquis.
<ovid. hero. 13.125>	Quis uelit in patriam uento prohibente reuerti?
<ovid. hero. 13.126>	A patria pelago uela uetante datis!
<ovid. hero. 13.127>	Ipse suam non praebet iter Neptunus ad urbem.
<ovid. hero. 13.128>	Quo ruitis? uestras quisque redite domos.
<ovid. hero. 13.129>	Quo ruitis, Danai? uentos audite uetantis.
<ovid. hero. 13.130>	Non subiti casus, numinis ista mora est.
<ovid. hero. 13.131>	Quid petitur tanto nisi turpis adultera bello?
<ovid. hero. 13.132>	Dum licet, Inachiae uertite uela rates.
<ovid. hero. 13.133>	Sed quid ago? reuoco? reuocaminis omen abesto,
<ovid. hero. 13.134>	Blandaque compositas aura secundet aquas!
<ovid. hero. 13.135>	Troasin inuideo, quae si lacrimosa suorum
<ovid. hero. 13.136>	Funera conspicient, nec procul hostis erit;
<ovid. hero. 13.137>	Ipsa suis manibus forti noua nupta marito
<ovid. hero. 13.138>	Imponet galeam Dardanaque arma dabit;
<ovid. hero. 13.139>	Arma dabit, dumque arma dabit, simul oscula sumet
<ovid. hero. 13.140>	(Hoc genus officii dulce duobus erit).
<ovid. hero. 13.141>	Producetque uirum, dabit et mandata reuerti
<ovid. hero. 13.142>	Et dicet "referas ista fac arma Ioui!"
<ovid. hero. 13.143>	Ille ferens dominae mandata recentia secum
<ovid. hero. 13.144>	Pugnabit caute respicietque domum;
<ovid. hero. 13.145>	Exuet haec reduci clipeum galeamque resoluet
<ovid. hero. 13.146>	Excipietque suo corpora lassa sinu.
<ovid. hero. 13.147>	Nos sumus incertae, nos anxius omnia cogit,
<ovid. hero. 13.148>	Quae possunt fieri, facta putare timor.
<ovid. hero. 13.149>	Dum tamen arma geres diuerso miles in orbe,
<ovid. hero. 13.150>	Quae referat uultus est mihi cera tuos;
<ovid. hero. 13.151>	Illi blanditias, illi tibi debita uerba
<ovid. hero. 13.152>	Dicimus, amplexus accipit illa meos.
<ovid. hero. 13.153>	Crede mihi, plus est quam quod uideatur, imago;
<ovid. hero. 13.154>	Adde sonum cerae, Protesilaus erit.
<ovid. hero. 13.155>	Hanc specto teneoque sinu pro coniuge uero
<ovid. hero. 13.156>	Et, tamquam possit uerba referre, queror.
<ovid. hero. 13.157>	Per reditus corpusque tuum, mea numina, iuro
<ovid. hero. 13.158>	Perque pares animi coniugiique faces
<ovid. hero. 13.159>	Perque, quod ut uideam canis albere capillis,
<ovid. hero. 13.160>	Mox tutum possis ipse referre, caput,
<ovid. hero. 13.161>	Me tibi uenturam comitem, quocumque uocaris,
<ovid. hero. 13.162>	Siue- quod heu! timeo, siue superstes eris.
<ovid. hero. 13.163>	Vltima mandato claudetur epistula paruo.
<ovid. hero. 13.164>	Si tibi cura mei, sit tibi cura tui.
<ovid. hero. 14.1>	Mittit Hypermestra de tot modo fratribus uni
<ovid. hero. 14.2>	(Cetera nuptarum crimine turba iacet):
<ovid. hero. 14.3>	Clausa domo teneor grauibusque coercita uinclis;
<ovid. hero. 14.4>	Est mihi supplicii causa fuisse piam.
<ovid. hero. 14.5>	Quod manus extimuit iugulo demittere ferrum,
<ovid. hero. 14.6>	Sum rea; laudarer, si scelus ausa forem.
<ovid. hero. 14.7>	Esse ream praestat quam sic placuisse parenti;
<ovid. hero. 14.8>	Non piget immunes caedis habere manus.
<ovid. hero. 14.9>	Me pater igne licet, quem non uiolauimus, urat,
<ovid. hero. 14.10>	Quaeque aderant sacris, tendat in ora faces
<ovid. hero. 14.11>	Aut illo iugulet, quem non bene tradidit ensem,
<ovid. hero. 14.12>	Vt, qua non cecidit uir nece, nupta cadam,
<ovid. hero. 14.13>	Non tamen ut dicant morientia "paenitet" ora
<ovid. hero. 14.14>	Efficiet; non es quam piget esse piam.
<ovid. hero. 14.15>	Paeniteat sceleris Danaum saeuasque sorores;
<ovid. hero. 14.16>	Hic solet euentus facta nefanda sequi.
<ovid. hero. 14.17>	Cor pauet admonitu temeratae sanguine noctis
<ovid. hero. 14.18>	Et subitus dextrae praepedit ossa tremor;
<ovid. hero. 14.19>	Quam tu caede putes fungi potuisse mariti,
<ovid. hero. 14.20>	Scribere de facta non sibi caede timet.
<ovid. hero. 14.21>	Sed tamen experiar. modo facta crepuscula terris,
<ovid. hero. 14.22>	Vltima pars lucis primaque noctis erat;
<ovid. hero. 14.23>	Ducimur Inachides magni sub tecta Pelasgi,
<ovid. hero. 14.24>	Et socer armatas accipit ipse nurus.
<ovid. hero. 14.25>	Vndique collucent praecinctae lampades auro.
<ovid. hero. 14.26>	Dantur in inuitos impia tura focos;
<ovid. hero. 14.27>	Vulgus "Hymen, Hymenaee" uocant; fugit ille uocantis;
<ovid. hero. 14.28>	Ipsa Iouis coniunx cessit ab urbe sua.
<ovid. hero. 14.29>	Ecce, mero dubii, comitum clamore frequentes,
<ovid. hero. 14.30>	Flore nouo madidas impediente comas,
<ovid. hero. 14.31>	In thalamos laeti- thalamos, sua busta!- feruntur
<ovid. hero. 14.32>	Strataque funeribus corpore dicta premunt.
<ovid. hero. 14.33>	Iamque cibo uinoque graues somnoque iacebant
<ovid. hero. 14.34>	Securumque quies alta per Argos erat;
<ovid. hero. 14.35>	Circum me gemitus morientum audire uidebar
<ovid. hero. 14.36>	Et tamen audieram, quodque uerebar erat.
<ovid. hero. 14.37>	Sanguis abit, mentemque calor corpusque relinquit,
<ovid. hero. 14.38>	Inque nouo iacui frigida facta toro.
<ovid. hero. 14.39>	Vt leni Zephyro graciles uibrantur aristae,
<ovid. hero. 14.40>	Frigida populeas ut quatit aura comas,
<ovid. hero. 14.41>	Aut sic, aut etiam tremui magis; ipse iacebas,
<ovid. hero. 14.42>	Quaeque tibi dederam causa soporis erant.
<ovid. hero. 14.43>	Excussere metum uiolenti iussa parentis.
<ovid. hero. 14.44>	Erigor et capio tela tremente manu;
<ovid. hero. 14.45>	Non ego falsa loquar; ter acutum sustulit ensem,
<ovid. hero. 14.46>	Ter male sublato reccidit ense manus.
<ovid. hero. 14.47>	Admoui iugulo (sine me tibi uera fateri),
<ovid. hero. 14.48>	Admoui iugulo tela paterna tuo,
<ovid. hero. 14.49>	Et timor et pietas crudelibus obstitit ausis,
<ovid. hero. 14.50>	Castaque mandatum dextra refugit opus.
<ovid. hero. 14.51>	Purpureos laniata sinus, laniata capillos,
<ovid. hero. 14.52>	Exiguo dixi talia uerba sono:
<ovid. hero. 14.53>	"Saeuus, Hypermestra, pater est tibi; iussa parentis
<ovid. hero. 14.54>	Effice; germanis sit comes iste suis.
<ovid. hero. 14.55>	Femina sum et uirgo, natura mitis et annis;
<ovid. hero. 14.56>	Non facient molles ad fera tela manus.
<ovid. hero. 14.57>	Quin age, dumque iacet, fortis imitare sorores.
<ovid. hero. 14.58>	Credibile est caesos omnibus esse uiros.
<ovid. hero. 14.59>	Si manus haec aliquam posset committere caedem,
<ovid. hero. 14.60>	Morte foret dominae sanguinulenta suae.
<ovid. hero. 14.61>	At meruere necem patruelia regna petendo,
<ovid. hero. 14.62>	Quae tamen externis danda forent generis.
<ovid. hero. 14.63>	Finge uiros meruisse mori; quid fecimus ipsae?
<ovid. hero. 14.64>	Quo mihi commisso non licet esse piae?
<ovid. hero. 14.65>	Quid mihi cum ferro? quo bellica tela puellae?
<ovid. hero. 14.66>	Aptior est digitis lana colusque meis."
<ovid. hero. 14.67>	Haec ego; dumque queror, lacrimae sua uerba sequuntur
<ovid. hero. 14.68>	Deque meis oculis in tua membra cadunt.
<ovid. hero. 14.69>	Dum petis amplexus sopitaque bracchia iactas,
<ovid. hero. 14.70>	Paene manus telo saucia facta tua est.
<ovid. hero. 14.71>	Iamque patrem famulosque patris lucemque timebam;
<ovid. hero. 14.72>	Expulerunt somnos haec mea dicta tuos:
<ovid. hero. 14.73>	"Surge age, Belide, de tot modo fratribus unus.
<ovid. hero. 14.74>	Nox tibi, si properas, ista perennis erit."
<ovid. hero. 14.75>	Territus exsurgis; fugit omnis inertia somni;
<ovid. hero. 14.76>	Aspicis in timida fortia tela manu.
<ovid. hero. 14.77>	Quaerenti causam "dum nox sinit, effuge" dixi;
<ovid. hero. 14.78>	Dum nox atra sinit, tu fugis, ipsa moror.
<ovid. hero. 14.79>	Mane erat et Danaus generos ex caede iacentis
<ovid. hero. 14.80>	Dinumerat; summae criminis unus abes;
<ovid. hero. 14.81>	Fert male cognatae iacturam mortis in uno
<ovid. hero. 14.82>	Et queritur facti sanguinis esse parum.
<ovid. hero. 14.83>	Abstrahor a patriis pedibus raptamque capillis
<ovid. hero. 14.84>	(Haec meruit pietas praemia!) carcer habet.
<ovid. hero. 14.85>	Scilicet ex illo Iunonia permanet ira,
<ovid. hero. 14.86>	Cum bos ex homine est, ex boue facta dea.
<ovid. hero. 14.87>	At satis est poenae teneram mugisse puellam,
<ovid. hero. 14.88>	Nec, modo formosam, posse placere Ioui.
<ovid. hero. 14.89>	Astitit in ripa liquidi noua uacca parentis
<ovid. hero. 14.90>	Cornuaque in patriis non sua uidit aquis
<ovid. hero. 14.91>	Conatoque loqui mugitus edidit ore
<ovid. hero. 14.92>	Territaque est forma, territa uoce sua.
<ovid. hero. 14.93>	Quid furis, infelix? quid te miraris in umbra?
<ovid. hero. 14.94>	Quid numeras factos ad noua membra pedes?
<ovid. hero. 14.95>	Illa Iouis magni paelex metuenda sorori
<ovid. hero. 14.96>	Fronde leuas nimiam caespitibusque famem,
<ovid. hero. 14.97>	Fonte bibis spectasque tuam stupefacta figuram,
<ovid. hero. 14.98>	Et, te ne feriant, quae geris, arma, times,
<ovid. hero. 14.99>	Quaeque modo, ut possis etiam Ioue digna uideri,
<ovid. hero. 14.100>	Diues eras, nuda nuda recumbis humo.
<ovid. hero. 14.101>	Per mare, per terras cognataque flumina curris;
<ovid. hero. 14.102>	Dat mare, dant amnes, dat tibi terra uiam.
<ovid. hero. 14.103>	Quae tibi causa fugae? quid tu freta longa pererras?
<ovid. hero. 14.104>	Non poteris uultus effugere ipsa tuos.
<ovid. hero. 14.105>	Inachi, quo properas? eadem sequerisque fugisque;
<ovid. hero. 14.106>	Tu tibi dux comiti, tu comes ipsa duci.
<ovid. hero. 14.107>	Per septem Nilus portus emissus in aequor
<ovid. hero. 14.108>	Exuit insanae paelicis ora bouis.
<ovid. hero. 14.109>	Vltima quid referam, quorum mihi cana senectus
<ovid. hero. 14.110>	Auctor? dant anni, quod querar, ecce mei.
<ovid. hero. 14.111>	Bella pater patruusque gerunt; regnoque domoque
<ovid. hero. 14.112>	Pellimur; eiectos ultimus orbis habet.
<ovid. hero. 14.113>	Ille ferox solio solus sceptroque potitur;
<ovid. hero. 14.114>	Cum sene nos inopi turba uagamur inops.
<ovid. hero. 14.115>	De fratrum populo pars exiguissima restat.
<ovid. hero. 14.116>	Quique dati leto, quaeque dedere, fleo;
<ovid. hero. 14.117>	Nam mihi quot fratres, totidem periere sorores;
<ovid. hero. 14.118>	Accipiat lacrimas utraque turba meas.
<ovid. hero. 14.119>	En, ego, quod uiuis, poenae crucianda reseruor;
<ovid. hero. 14.120>	Quid fiet sonti, cum rea laudis agar?
<ovid. hero. 14.121>	Et consanguineae quondam centensima summae
<ovid. hero. 14.122>	Infelix uno fratre manente cadam.
<ovid. hero. 14.123>	At tu, siqua piae, Lynceu, tibi cura sororis,
<ovid. hero. 14.124>	Quaeque tibi tribui munera, dignus habes,
<ovid. hero. 14.125>	Vel fer opem, uel dede neci defunctaque uita
<ovid. hero. 14.126>	Corpora furtiuis insuper adde rogis
<ovid. hero. 14.127>	Et sepeli lacrimis perfusa fidelibus ossa,
<ovid. hero. 14.128>	Sculptaque sint titulo nostra sepulcra breui:
<ovid. hero. 14.129>	"Exul Hypermestra, pretium pietatis iniquum,
<ovid. hero. 14.130>	Quam mortem fratri depulit, ipsa tulit."
<ovid. hero. 14.131>	Scribere plura libet, sed pondere lassa catenae
<ovid. hero. 14.132>	Est manus et uires subtrahit ipse timor.
<ovid. hero. 15.1>	Ecquid, ut inspecta est studiosae litera dextrae,
<ovid. hero. 15.2>	Protinus est oculis cognita nostra tuis?
<ovid. hero. 15.3>	An, nisi legisses auctoris nomina Sapphus,
<ovid. hero. 15.4>	Hoc breue nescires unde ueniret opus?
<ovid. hero. 15.5>	Forsitan et quare mea sint alterna requiras
<ovid. hero. 15.6>	Carmina, cum lyricis sim magis apta modis.
<ovid. hero. 15.7>	Flendus amor meus est; elegia flebile carmen;
<ovid. hero. 15.8>	Non facit ad lacrimas barbitos ulla meas.
<ovid. hero. 15.9>	Vror, ut, indomitis ignem exercentibus Euris,
<ovid. hero. 15.10>	Fertilis accensis messibus ardet ager.
<ovid. hero. 15.11>	Arua Phaon celebrat diuersa Typhoidos Aetnae;
<ovid. hero. 15.12>	Me calor Aetnaeo non minor igne tenet.
<ovid. hero. 15.13>	Nec mihi dispositis quae iungam carmina neruis
<ovid. hero. 15.14>	Proueniunt; uacuae carmina mentis opus.
<ovid. hero. 15.15>	Nec me Pyrrhiades Methymniadesue puellae,
<ovid. hero. 15.16>	Nec me Lesbiadum cetera turba iuuant.
<ovid. hero. 15.17>	Vilis Anactorie, uilis mihi candida Cydro;
<ovid. hero. 15.18>	Non oculis grata est Atthis, ut ante, meis,
<ovid. hero. 15.19>	Atque aliae centum quas non sine crimine amaui.
<ovid. hero. 15.20>	Improbe, multarum quod fuit, unus habes.
<ovid. hero. 15.21>	Est in te facies, sunt apti lusibus anni.
<ovid. hero. 15.22>	O facies oculis insidiosa meis!
<ovid. hero. 15.23>	Sume fidem et pharetram, fies manifestus Apollo.
<ovid. hero. 15.24>	Accedant capiti cornua, Bacchus eris.
<ovid. hero. 15.25>	Et Phoebus Daphnen, et Gnosida Bacchus amauit.
<ovid. hero. 15.26>	Nec norat lyricos illa uel illa modos.
<ovid. hero. 15.27>	At mihi Pegasides blandissima carmina dictant;
<ovid. hero. 15.28>	Iam canitur toto nomen in orbe meum.
<ovid. hero. 15.29>	Nec plus Alcaeus, consors patriaeque lyraeque,
<ovid. hero. 15.30>	Laudis habet, quamuis grandius ille sonet.
<ovid. hero. 15.31>	Si mihi difficilis formam natura negauit,
<ovid. hero. 15.32>	Ingenio formae damna rependo meae.
<ovid. hero. 15.33>	Sum breuis; at nomen quod terras impleat omnes
<ovid. hero. 15.34>	Est mihi; mensuram nominis ipsa fero.
<ovid. hero. 15.35>	Candida si non sum, placuit Cepheia Perseo
<ovid. hero. 15.36>	Andromede, patriae fusca colore suae.
<ovid. hero. 15.37>	Et uariis albae iunguntur saepe columbae;
<ovid. hero. 15.38>	Et niger a uiridi turtur amatur aue.
<ovid. hero. 15.39>	Si, nisi quae facie poterit te digna uideri,
<ovid. hero. 15.40>	Nulla futura tua est, nulla futura tua est.
<ovid. hero. 15.41>	At, mea cum legeres, etiam formosa uidebar;
<ovid. hero. 15.42>	Vnam iurabas usque decere loqui.
<ovid. hero. 15.43>	Cantabam, memini (meminerunt omnia amantes);
<ovid. hero. 15.44>	Oscula cantanti tu mihi rapta dabas.
<ovid. hero. 15.45>	Haec quoque laudabas; omnique a parte placebam,
<ovid. hero. 15.46>	Sed tunc praecipue, cum fit amoris opus.
<ovid. hero. 15.47>	Tunc te plus solito lasciuia nostra iuuabat,
<ovid. hero. 15.48>	Crebraque mobilitas, aptaque uerba ioco,
<ovid. hero. 15.49>	Et quod, ubi amborum fuerat confusa uoluptas,
<ovid. hero. 15.50>	Plurimus in lasso corpore languor erat.
<ovid. hero. 15.51>	Nunc tibi Sicelides ueniunt, noua praeda, puellae.
<ovid. hero. 15.52>	Quid mihi cum Lesbo? Sicelis esse uolo,
<ovid. hero. 15.53>	Aut uos erronem tellure remittite uestra,
<ovid. hero. 15.54>	Nesiades matres Nesiadesque nurus.
<ovid. hero. 15.55>	Nec uos decipiant blandae mendacia linguae;
<ovid. hero. 15.56>	Quae dicit uobis, dixerat ante mihi.
<ovid. hero. 15.57>	Tu quoque, quae montes celebras, Erycina, Sicanos,
<ovid. hero. 15.58>	(Nam tua sum) uati consule, diua, tuae.
<ovid. hero. 15.59>	An grauis inceptum peragit Fortuna tenorem
<ovid. hero. 15.60>	Et manet in cursu semper acerba suo?
<ovid. hero. 15.61>	Sex mihi natales ierant, cum lecta parentis
<ovid. hero. 15.62>	Ante diem lacrimas ossa bibere meas.
<ovid. hero. 15.63>	Arsit post frater, uictus meretricis amore
<ovid. hero. 15.64>	Mixtaque cum turpi damna pudore tulit.
<ovid. hero. 15.65>	Factus inops agili peragit freta caerula remo,
<ovid. hero. 15.66>	Quasque male amisit, nunc male quaerit opes.
<ovid. hero. 15.67>	Me quoque, quod monui bene multa fideliter, odit
<ovid. hero. 15.68>	Hoc mihi libertas, hoc pia lingua dedit,
<ovid. hero. 15.69>	Et tamquam desint quae me sine fine fatigent,
<ovid. hero. 15.70>	Accumulat curas filia parua meas.
<ovid. hero. 15.71>	Vltima tu nostris accedis causa querelis.
<ovid. hero. 15.72>	Non agitur uento nostra carina suo.
<ovid. hero. 15.73>	Ecce iacent collo positi sine lege capilli;
<ovid. hero. 15.74>	Nec premit articulos lucida gemma meos.
<ovid. hero. 15.75>	Veste tegor uili; nullum est in crinibus aurum;
<ovid. hero. 15.76>	Non Arabum noster dona capillus habet.
<ovid. hero. 15.77>	Cui colar infelix, aut cui placuisse laborem?
<ovid. hero. 15.78>	Ille mei cultus unicus auctor abest.
<ovid. hero. 15.79>	Molle meum leuibusque cor est uiolabile telis,
<ovid. hero. 15.80>	Et semper causa est cur ego semper amem;
<ovid. hero. 15.81>	Siue ita nascenti legem dixere Sorores,
<ovid. hero. 15.82>	Nec data sunt uitae fila seuera meae,
<ovid. hero. 15.83>	Siue abeunt studia in mores artisque magistra
<ovid. hero. 15.84>	Ingenium nobis molle Thalia facit.
<ovid. hero. 15.85>	Quid mirum si me primae lanuginis aetas
<ovid. hero. 15.86>	Abstulit, atque anni quos uir amare potest?
<ovid. hero. 15.87>	Hunc ne pro Cephalo raperes, Aurora, timebam,
<ovid. hero. 15.88>	Et faceres, sed te prima rapina tenet.
<ovid. hero. 15.89>	Hunc si conspicias, quae conspicis omnia Phoebe,
<ovid. hero. 15.90>	Iussus erit somnos continuare Phaon.
<ovid. hero. 15.91>	Hunc Venus in caelum curru uexisset eburno;
<ovid. hero. 15.92>	Sed uidet et Marti posse placere suo.
<ovid. hero. 15.93>	O nec adhuc iuuenis, nec iam puer, utilis aetas,
<ovid. hero. 15.94>	O decus atque aeui gloria magna tui,
<ovid. hero. 15.95>	Huc ades, inque sinus, formose, relabere nostros;
<ovid. hero. 15.96>	Non ut ames, oro, uerum ut amare sinas.
<ovid. hero. 15.97>	Scribimus et lacrimis oculi rorantur obortis.
<ovid. hero. 15.98>	Aspice quam sit in hoc multa litura loco.
<ovid. hero. 15.99>	Si tam certus eras hinc ire, modestius isses
<ovid. hero. 15.100>	Et mihi dixisses: "Lesbi puella, uale."
<ovid. hero. 15.101>	Non tecum lacrimas, non oscula summa tulisti;
<ovid. hero. 15.102>	Denique non timui quod dolitura fui.
<ovid. hero. 15.103>	Nil de te mecum est, nisi tantum iniuria, nec tu
<ovid. hero. 15.104>	Admoneat quod te, pignus amantis habes.
<ovid. hero. 15.105>	Non mandata dedi, neque enim mandata dedissem
<ovid. hero. 15.106>	Vlla, nisi ut nolles immemor esse mei.
<ovid. hero. 15.107>	Per tibi, qui numquam longe discedat, Amorem,
<ovid. hero. 15.108>	Perque nouem iuro, numina nostra, deas,
<ovid. hero. 15.109>	Cum mihi nescio quis "Fugiunt tua gaudia" dixit,
<ovid. hero. 15.110>	Nec me flere diu nec potuisse loqui.
<ovid. hero. 15.111>	Et lacrimae deerant oculis et lingua palato;
<ovid. hero. 15.112>	Astrictum gelido frigore pectus erat.
<ovid. hero. 15.113>	Postquam se dolor inuenit, nec pectora plangi
<ovid. hero. 15.114>	Nec puduit scissis exululare comis,
<ovid. hero. 15.115>	Non aliter quam si nati pia mater adempti
<ovid. hero. 15.116>	Portet ad exstructos corpus inane rogos.
<ovid. hero. 15.117>	Gaudet et e nostro crescit maerore Charaxus
<ovid. hero. 15.118>	Frater et ante oculos itque reditque meos
<ovid. hero. 15.119>	Vtque pudenda mei uideatur causa doloris:
<ovid. hero. 15.120>	"Quid dolet haec? certe filia uiuit" ait.
<ovid. hero. 15.121>	Non ueniunt in idem pudor atque amor; omne uidebat
<ovid. hero. 15.122>	Vulgus; eram lacero pectus aperta sinu.
<ovid. hero. 15.123>	Tu mihi cura, Phaon; te somnia nostra reducunt,
<ovid. hero. 15.124>	Somnia formoso candidiora die.
<ovid. hero. 15.125>	Illic te inuenio, quamquam regionibus absis;
<ovid. hero. 15.126>	Sed non longa satis gaudia somnus habet.
<ovid. hero. 15.127>	Saepe tuos nostra ceruice onerare lacertos,
<ovid. hero. 15.128>	Saepe tuae uideor supposuisse meos.
<ovid. hero. 15.129>	Oscula cognosco, quae tu committere linguae
<ovid. hero. 15.130>	Aptaque consueras accipere, apta dare.
<ovid. hero. 15.131>	Blandior interdum, uerisque simillima uerba
<ovid. hero. 15.132>	Eloquor, et uigilant sensibus ora meis.
<ovid. hero. 15.133>	Vlteriora pudet narrare, sed omnia fiunt,
<ovid. hero. 15.134>	Et iuuat, et siccae non licet esse mihi.
<ovid. hero. 15.135>	At cum se Titan ostendit et omnia secum,
<ovid. hero. 15.136>	Tam cito me somnos destituisse queror.
<ovid. hero. 15.137>	Antra nemusque peto tamquam nemus antraque prosint;
<ovid. hero. 15.138>	Conscia deliciis illa fuere meis.
<ovid. hero. 15.139>	Illuc mentis inops, ut quam furialis Enyo
<ovid. hero. 15.140>	Attigit, in collo crine iacente, feror.
<ovid. hero. 15.141>	Antra uident oculi scabro pendentia topho,
<ovid. hero. 15.142>	Quae mihi Mygdonii marmoris instar erant.
<ovid. hero. 15.143>	Inuenio siluam, quae saepe cubilia nobis
<ovid. hero. 15.144>	Praebuit et multa texit opaca coma.
<ovid. hero. 15.145>	At non inuenio dominum siluaeque meumque:
<ovid. hero. 15.146>	Vile solum locus est; dos erat ille loci.
<ovid. hero. 15.147>	Agnoui pressas noti mihi caespitis herbas;
<ovid. hero. 15.148>	De nostro curuum pondere gramen erat.
<ovid. hero. 15.149>	Incubui, tetigique locum qua parte fuisti;
<ovid. hero. 15.150>	Grata prius lacrimas combibit herba meas;
<ovid. hero. 15.151>	Quin etiam rami positis lugere uidentur
<ovid. hero. 15.152>	Frondibus, et nullae dulce queruntur aues.
<ovid. hero. 15.153>	Sola uirum non ulta pie maestissima mater
<ovid. hero. 15.154>	Concinit Ismarium Daulias ales Ityn.
<ovid. hero. 15.155>	Ales Ityn, Sappho desertos cantat amores.
<ovid. hero. 15.156>	Hactenus ut media cetera nocte silent.
<ovid. hero. 15.157>	Est nitidus uitreoque magis perlucidus amni.
<ovid. hero. 15.158>	Fons sacer; hunc multi numen habere putant.
<ovid. hero. 15.159>	Quem supra ramos expandit aquatica lotos,
<ovid. hero. 15.160>	Vna nemus. tenero caespite terra uiret.
<ovid. hero. 15.161>	Hic ego cum lassos posuissem flebilis artus,
<ovid. hero. 15.162>	Constitit ante oculos Naias una meos;
<ovid. hero. 15.163>	Constitit et dixit: "Quoniam non ignibus aequis
<ovid. hero. 15.164>	Vreris, Ambracias est terra petenda tibi.
<ovid. hero. 15.165>	Phoebus ab excelso, quantum patet, aspicit aequor;
<ovid. hero. 15.166>	Actiacum populi Leucadiumque uocant.
<ovid. hero. 15.167>	Hinc se Deucalion, Pyrrhae succensus amore,
<ovid. hero. 15.168>	Misit, et illaeso corpore pressit aquas.
<ovid. hero. 15.169>	Nec mora, uersus amor figit lentissima Pyrrhae
<ovid. hero. 15.170>	Pectora; Deucalion igne leuatus abit.
<ovid. hero. 15.171>	Hanc legem locus ille tenet. pete protinus altam
<ovid. hero. 15.172>	Leucada, nec saxo desiluisse time."
<ovid. hero. 15.173>	Vt monuit, cum uoce abiit. Ego frigida surgo;
<ovid. hero. 15.174>	Nec lacrimas oculi continuere mei.
<ovid. hero. 15.175>	Ibimus, o nymphe, monstrataque saxa petemus.
<ovid. hero. 15.176>	Sit procul insano uictus amore timor.
<ovid. hero. 15.177>	Quicquid erit, melius quam nunc erit. aura, subito.
<ovid. hero. 15.178>	Haec mea non magnum corpora pondus habent.
<ovid. hero. 15.179>	Tu quoque, mollis Amor, pennas suppone cadenti,
<ovid. hero. 15.180>	Ne sim Leucadiae mortua crimen aquae.
<ovid. hero. 15.181>	Inde chelyn Phoebo, communia munera, ponam,
<ovid. hero. 15.182>	Et sub ea uersus unus et alter erunt:
<ovid. hero. 15.183>	"Grata lyram posui tibi, Phoebe, poetria Sappho;
<ovid. hero. 15.184>	Conuenit illa mihi, conuenit illa tibi."
<ovid. hero. 15.185>	Cur tamen Actiacas miseram me mittis ad oras,
<ovid. hero. 15.186>	Cum profugum possis ipse referre pedem?
<ovid. hero. 15.187>	Tu mihi Leucadia potes esse salubrior unda;
<ovid. hero. 15.188>	Et forma et meritis tu mihi Phoebus eris.
<ovid. hero. 15.189>	An potes, o scopulis undaque ferocior omni,
<ovid. hero. 15.190>	Si moriar, titulum mortis habere meae?
<ovid. hero. 15.191>	At quanto melius iungi mea pectora tecum,
<ovid. hero. 15.192>	Quam poterant saxis praecipitanda dari!
<ovid. hero. 15.193>	Haec sunt illa, Phaon, quae tu laudare solebas,
<ovid. hero. 15.194>	Visaque sunt totiens ingeniosa tibi.
<ovid. hero. 15.195>	Nunc uellem facunda forem dolor artibus obstat
<ovid. hero. 15.196>	Ingeniumque meis substitit omne malis.
<ovid. hero. 15.197>	Non mihi respondent ueteres in carmina uires;
<ovid. hero. 15.198>	Plectra dolore iacent, muta dolore lyra est.
<ovid. hero. 15.199>	Lesbides aequoreae, nupturaque nuptaque proles,
<ovid. hero. 15.200>	Lesbides, Aeolia nomina dicta lyra,
<ovid. hero. 15.201>	Lesbides, infamem quae me fecistis amatae,
<ovid. hero. 15.202>	Desinite ad citharas turba uenire mea.
<ovid. hero. 15.203>	Abstulit omne Phaon, quod uobis ante placebat.
<ovid. hero. 15.204>	Me miseram! dixi quam modo paene meus.
<ovid. hero. 15.205>	Efficite ut redeat, uates quoque uestra redibit;
<ovid. hero. 15.206>	Ingenio uires ille dat, ille rapit.
<ovid. hero. 15.207>	Ecquid ago precibus? pectusne agreste mouetur?
<ovid. hero. 15.208>	An riget? et Zephyri uerba caduca ferunt?
<ovid. hero. 15.209>	Qui mea uerba ferunt, uellem tua uela referrent.
<ovid. hero. 15.210>	Hoc te, si saperes, lente, decebat opus.
<ovid. hero. 15.211>	<>
<ovid. hero. 15.212>	<>
<ovid. hero. 15.213>	Solue ratem. Venus, orta mari, mare praestat amanti.
<ovid. hero. 15.214>	Aura dabit cursum; tu modo solue ratem.
<ovid. hero. 15.215>	Ipse gubernabit residens in puppe Cupido;
<ovid. hero. 15.216>	Ipse dabit tenera uela legetque manu.
<ovid. hero. 15.217>	Siue iuuat longe fugisse Pelasgida Sappho,
<ovid. hero. 15.218>	Nec tamen inuenies cur ego digna fuga
<ovid. hero. 15.219>	Hoc saltem miserae crudelis epistula dicat,
<ovid. hero. 15.220>	Vt mihi Leucadiae fata petantur aquae.
<ovid. hero. 16.1>	Hanc tibi Priamides mitto, Ledaea, salutem,
<ovid. hero. 16.2>	Quae tribui sola te mihi dante potest.
<ovid. hero. 16.3>	Eloquar an flammae non est opus indice notae
<ovid. hero. 16.4>	Et plus quam uellem iam meus exstat amor?
<ovid. hero. 16.5>	Ille quidem lateat malim, dum tempora dentur
<ovid. hero. 16.6>	Laetitiae mixtos non habitura metus.
<ovid. hero. 16.7>	Sed male dissimulo; quis enim celauerit ignem,
<ovid. hero. 16.8>	Lumine qui semper proditur ipse suo?
<ovid. hero. 16.9>	Si tamen expectas uocem quoque rebus ut addam,
<ovid. hero. 16.10>	Vror; habes animi nuntia uerba mei.
<ovid. hero. 16.11>	Parce, precor, fasso nec uultu cetera duro
<ovid. hero. 16.12>	Perlege sed formae conueniente tuae.
<ovid. hero. 16.13>	Iamque illud gratum est, quod epistula nostra recepta
<ovid. hero. 16.14>	Spem facit hoc recipi me quoque posse modo.
<ovid. hero. 16.15>	Quae rata sit, nec te frustra promiserit, opto,
<ovid. hero. 16.16>	Hoc mihi quae suasit, mater Amoris, iter.
<ovid. hero. 16.17>	Namque ego diuino monitu (ne nescia pecces)
<ovid. hero. 16.18>	Aduehor et coepto non leue numen adest.
<ovid. hero. 16.19>	Praemia magna quidem sed non indebita posco;
<ovid. hero. 16.20>	Pollicita est thalamo te Cytherea meo.
<ovid. hero. 16.21>	Hac duce Sigeo dubias a litore feci
<ovid. hero. 16.22>	Longa Phereclea per freta puppe uias;
<ovid. hero. 16.23>	Illa dedit faciles auras uentosque secundos;
<ovid. hero. 16.24>	In mare nimirum ius habet orta mari.
<ovid. hero. 16.25>	Perstet et ut pelagi, sic pectoris adiuuet aestum;
<ovid. hero. 16.26>	Deferat in portus et mea uota suos.
<ovid. hero. 16.27>	Attulimus flammas, non hic inuenimus, illas;
<ovid. hero. 16.28>	Hae mihi tam longae causa fuere uiae.
<ovid. hero. 16.29>	Nam neque tristis hiemps neque nos huc appulit error;
<ovid. hero. 16.30>	Taenaris est classi terra petita meae.
<ovid. hero. 16.31>	Nec me crede fretum merces portante carina
<ovid. hero. 16.32>	Findere (quas habeo, di tueantur opes!)
<ovid. hero. 16.33>	Nec uenio Graias ueluti spectator ad urbes
<ovid. hero. 16.34>	(Oppida sunt regni diuitiora mei);
<ovid. hero. 16.35>	Te peto, quam pepigit lecto Venus aurea nostro;
<ovid. hero. 16.36>	Te prius optaui quam mihi nota fores;
<ovid. hero. 16.37>	Ante tuos animo uidi quam lumine uultus;
<ovid. hero. 16.38>	Prima fuit uultus nuntia fama tui.
<ovid. hero. 16.39>	Nec tamen est mirum, si, sicut oportet, ab arcu
<ovid. hero. 16.40>	Missilibus telis eminus ictus amo;
<ovid. hero. 16.41>	Sic placuit fatis; quae ne conuellere temptes,
<ovid. hero. 16.42>	Accipe cum uera dicta relata fide.
<ovid. hero. 16.43>	Matris adhuc utero partu remorante tenebar
<ovid. hero. 16.44>	(Iam grauidus iusto pondere uenter erat);
<ovid. hero. 16.45>	Illa sibi ingentem uisa est sub imagine somni
<ovid. hero. 16.46>	Flammiferam pleno reddere uentre facem.
<ovid. hero. 16.47>	Territa consurgit metuendaque noctis opacae
<ovid. hero. 16.48>	Visa seni Priamo, uatibus ille refert;
<ovid. hero. 16.49>	Arsurum Paridis uates canit Ilion igni;
<ovid. hero. 16.50>	Pectoris, ut nunc est, fax fuit illa mei.
<ovid. hero. 16.51>	Forma uigorque animi, quamuis de plebe uidebar,
<ovid. hero. 16.52>	Indicium tectae nobilitatis erat.
<ovid. hero. 16.53>	Est locus in mediis nemorosae uallibus Idae
<ovid. hero. 16.54>	Deuius et piceis ilicibusque frequens,
<ovid. hero. 16.55>	Qui nec ouis placidae nec amantis saxa capellae,
<ovid. hero. 16.56>	Nec patulo tardae carpitur ore bouis.
<ovid. hero. 16.57>	Hinc ego Dardaniae muros excelsaque tecta
<ovid. hero. 16.58>	Et freta prospiciens arbore nixus eram.
<ovid. hero. 16.59>	Ecce pedum pulsu uisa est mihi terra moueri
<ovid. hero. 16.60>	(Vera loquar ueri uix habitura fidem);
<ovid. hero. 16.61>	Constitit ante oculos actus uelocibus alis
<ovid. hero. 16.62>	Atlantis magni Pleionesque nepos
<ovid. hero. 16.63>	(Fas uidisse fuit, fas sit mihi uisa referre)
<ovid. hero. 16.64>	Inque dei digitis aurea uirga fuit,
<ovid. hero. 16.65>	Tresque simul diuae, Venus et cum Pallade Iuno,
<ovid. hero. 16.66>	Graminibus teneros imposuere pedes.
<ovid. hero. 16.67>	Obstupui, gelidusque comas erexerat horror,
<ovid. hero. 16.68>	Cum mihi: "Pone metum, nuntius ales ait;
<ovid. hero. 16.69>	Arbiter es formae; certamina siste dearum,
<ovid. hero. 16.70>	Vincere quae forma digna sit una duas;"
<ovid. hero. 16.71>	Neue recusarem, uerbis Iouis imperat et se
<ovid. hero. 16.72>	Protinus aetheria tollit in astra uia.
<ovid. hero. 16.73>	Mens mea conualuit subitoque audacia uenit
<ovid. hero. 16.74>	Nec timui uultu quamque notare meo.
<ovid. hero. 16.75>	Vincere erant omnes dignae iudexque querebar
<ovid. hero. 16.76>	Non omnes causam uincere posse suam;
<ovid. hero. 16.77>	Sed tamen ex illis iam tunc magis una placebat,
<ovid. hero. 16.78>	Hanc esse ut scires, unde mouetur amor
<ovid. hero. 16.79>	Tantaque uincendi cura est. ingentibus ardent
<ovid. hero. 16.80>	Iudicium donis sollicitare meum.
<ovid. hero. 16.81>	Regna Iouis coniunx, uirtutem filia iactat:
<ovid. hero. 16.82>	Ipse potens dubito fortis an esse uelim.
<ovid. hero. 16.83>	Dulce Venus risit: "Ne te, Pari, munera tangant
<ovid. hero. 16.84>	Vtraque suspensi plena timoris, ait;
<ovid. hero. 16.85>	Nos dabimus quod ames et pulchrae filia Ledae
<ovid. hero. 16.86>	Ibit in amplexus pulchrior illa tuos."
<ovid. hero. 16.87>	Dixit et ex aequo donis formaque probata
<ovid. hero. 16.88>	Victorem caelo rettulit illa pedem.
<ovid. hero. 16.89>	Interea, sero uersis ad prospera fatis,
<ovid. hero. 16.90>	Regius adgnoscor per rata signa puer.
<ovid. hero. 16.91>	Laeta domus nato post tempora longa recepto est,
<ovid. hero. 16.92>	Addit et ad festos hunc quoque Troia diem;
<ovid. hero. 16.93>	Vtque ego te cupio, sic me cupiere puellae;
<ovid. hero. 16.94>	Multarum uotum sola tenere potes.
<ovid. hero. 16.95>	Nec tantum regum natae petiere ducumque,
<ovid. hero. 16.96>	Sed nymphis etiam curaque amorque fui.
<ovid. hero. 16.97>	<>
<ovid. hero. 16.98>	<>
<ovid. hero. 16.99>	Sed mihi cunctarum subeunt fastidia, postquam
<ovid. hero. 16.100>	Coniugii spes est, Tyndari, facta tui.
<ovid. hero. 16.101>	Te uigilans oculis, animo te nocte uidebam,
<ovid. hero. 16.102>	Lumina cum placido uicta sopore iacent.
<ovid. hero. 16.103>	Quid facies praesens quae nondum uisa placebas?
<ovid. hero. 16.104>	Ardebam, quamuis hinc procul ignis erat.
<ovid. hero. 16.105>	Nec potui debere mihi spem longius istam,
<ovid. hero. 16.106>	Caerulea peterem quin mea uota uia.
<ovid. hero. 16.107>	Troia caeduntur Phrygia pineta securi
<ovid. hero. 16.108>	Quaeque erat aequoreis utilis arbor aquis;
<ovid. hero. 16.109>	Ardua proceris spoliantur Gargara siluis
<ovid. hero. 16.110>	Innumerasque mihi longa dat Ida trabes
<ovid. hero. 16.111>	Fundatura citas flectuntur robora naues,
<ovid. hero. 16.112>	Texitur et costis panda carina suis;
<ovid. hero. 16.113>	Addimus antennas et uela sequentia malis,
<ovid. hero. 16.114>	Accipit et pictos puppis adunca deos;
<ovid. hero. 16.115>	Qua tamen ipse uehor, comitata Cupidine paruo
<ovid. hero. 16.116>	Sponsor coniugii stat dea picta sui.
<ovid. hero. 16.117>	Imposita est factae postquam manus ultima classi
<ovid. hero. 16.118>	Protinus Aegaeis ire lubebat aquis.
<ovid. hero. 16.119>	At pater et genetrix inhibent mea uota rogando
<ovid. hero. 16.120>	Propositumque pia uoce morantur iter,
<ovid. hero. 16.121>	Et soror, effusis ut erat, Cassandra, capillis,
<ovid. hero. 16.122>	Cum uellent nostrae iam dare uela rates:
<ovid. hero. 16.123>	"Quo ruis? exclamat; referes incendia tecum.
<ovid. hero. 16.124>	Quanta per has nescis flamma petatur aquas!"
<ovid. hero. 16.125>	Vera fuit uates; dictos inuenimus ignes,
<ovid. hero. 16.126>	Et ferus in molli pectore flagrat amor!
<ovid. hero. 16.127>	Portubus egredior uentisque ferentibus usus
<ovid. hero. 16.128>	Applicor in terras, Oebali nympha, tuas.
<ovid. hero. 16.129>	Excipit hospitio uir me tuus; hoc quoque factum
<ovid. hero. 16.130>	Non sine consilio numinibusque deum.
<ovid. hero. 16.131>	Ille quidem ostendit quidquid Lacedaemone tota
<ovid. hero. 16.132>	Ostendi dignum conspicuumque fuit,
<ovid. hero. 16.133>	Sed mihi laudatam cupienti cernere formam
<ovid. hero. 16.134>	Lumina nil aliud quo caperentur erat.
<ovid. hero. 16.135>	Vt uidi, obstupui praecordiaque intima sensi
<ovid. hero. 16.136>	Attonitus curis intumuisse nouis.
<ovid. hero. 16.137>	His similes uultus, quantum reminiscor, habebat
<ovid. hero. 16.138>	Venit in arbitrium cum Cytherea meum;
<ovid. hero. 16.139>	Si tu uenisses pariter certamen in illud,
<ovid. hero. 16.140>	In dubium Veneris palma futura fuit.
<ovid. hero. 16.141>	Magna quidem de te rumor praeconia fecit,
<ovid. hero. 16.142>	Nullaque de facie nescia terra tua est
<ovid. hero. 16.143>	Nec tibi par usquam Phrygia nec solis ab ortu
<ovid. hero. 16.144>	Inter formosas altera nomen habet.
<ovid. hero. 16.145>	Credis et hoc nobis, minor est tua gloria uero,
<ovid. hero. 16.146>	Famaque de forma paene maligna tua est;
<ovid. hero. 16.147>	Plus hic inuenio quam quod promiserat illa
<ovid. hero. 16.148>	Et tua materia gloria uicta sua est.
<ovid. hero. 16.149>	Ergo arsit merito, qui nouerat omnia, Theseus,
<ovid. hero. 16.150>	Et uisa es tanto digna rapina uiro,
<ovid. hero. 16.151>	More tuae gentis nitida dum nuda palaestra
<ovid. hero. 16.152>	Ludis et es nudis femina mixta uiris.
<ovid. hero. 16.153>	Quod rapuit, laudo; miror quod reddidit umquam;
<ovid. hero. 16.154>	Tam bona constanter praeda tenenda fuit.
<ovid. hero. 16.155>	Ante recessisset caput hoc ceruice cruenta
<ovid. hero. 16.156>	Quam tu de thalamis abstraherere meis.
<ovid. hero. 16.157>	Tene manus umquam nostrae dimittere uellent!
<ovid. hero. 16.158>	Tene meo paterer uiuus abire sinu!
<ovid. hero. 16.159>	Si reddenda fores, aliquid tamen ante tulissem,
<ovid. hero. 16.160>	Nec Venus ex toto nostra fuisset iners;
<ovid. hero. 16.161>	Vel mihi uirginitas esset libata uel illud
<ovid. hero. 16.162>	Quod poterat salua uirginitate rapi.
<ovid. hero. 16.163>	Da modo te; quae sit Paridi constantia nosces;
<ovid. hero. 16.164>	Flamma rogi flammas finiet una meas.
<ovid. hero. 16.165>	Praeposui regnis ego te, quae maxima quondam
<ovid. hero. 16.166>	Pollicita est nobis nupta sororque Iouis,
<ovid. hero. 16.167>	Dumque tuo possem circumdare bracchia collo,
<ovid. hero. 16.168>	Contempta est uirtus Pallade dante mihi.
<ovid. hero. 16.169>	Nec piget aut umquam stulte legisse uidebor;
<ovid. hero. 16.170>	Permanet in uoto mens mea firma suo.
<ovid. hero. 16.171>	Spem modo ne nostram fieri patiare caducam,
<ovid. hero. 16.172>	Deprecor, o tanto digna labore peti!
<ovid. hero. 16.173>	Non ego coniugium generosae degener opto,
<ovid. hero. 16.174>	Nec mea, crede mihi, turpiter uxor eris:
<ovid. hero. 16.175>	Pliada, si quaeres, in nostra gente Iouemque
<ovid. hero. 16.176>	Inuenies, medios ut taceamus auos.
<ovid. hero. 16.177>	Sceptra parens Asiae, qua nulla beatior ora est,
<ovid. hero. 16.178>	Finibus immensis uix obeunda tenet.
<ovid. hero. 16.179>	Innumeras urbes atque aurea tecta uidebis
<ovid. hero. 16.180>	Quaeque suos dices templa decere deos.
<ovid. hero. 16.181>	Ilion aspicies firmataque turribus altis
<ovid. hero. 16.182>	Moenia, Phoebeae structa canore lyrae.
<ovid. hero. 16.183>	Quid tibi de turba narrem numeroque uirorum?
<ovid. hero. 16.184>	Vix populum tellus sustinet illa suum.
<ovid. hero. 16.185>	Occurrent denso tibi Troades agmine matres
<ovid. hero. 16.186>	Nec capient Phrygias atria nostra nurus.
<ovid. hero. 16.187>	O quotiens dices "quam pauper Achaia nostra est!"
<ovid. hero. 16.188>	Vna domus quaeuis urbis habebit opes.
<ovid. hero. 16.189>	Nec mihi fas fuerit Sparten contemnere uestram;
<ovid. hero. 16.190>	In qua tu nata es, terra beata mihi est;
<ovid. hero. 16.191>	Parca sed est Sparte, tu cultu diuite digna;
<ovid. hero. 16.192>	Ad talem formam non facit iste locus;
<ovid. hero. 16.193>	Hanc faciem largis sine fine paratibus uti
<ovid. hero. 16.194>	Deliciisque decet luxuriare nouis.
<ovid. hero. 16.195>	Cum uideas cultus nostra de gente uirorum,
<ovid. hero. 16.196>	Qualem Dardanias credis habere nurus?
<ovid. hero. 16.197>	Da modo te facilem nec dedignare maritum,
<ovid. hero. 16.198>	Rure Therapnaeo nata puella, Phrygem.
<ovid. hero. 16.199>	Phryx erat et nostro genitus de sanguine, qui nunc
<ovid. hero. 16.200>	Cum dis potando nectare miscet aquas.
<ovid. hero. 16.201>	Phryx erat Aurorae coniunx; tamen abstulit illum
<ovid. hero. 16.202>	Extremum Noctis quae dea finit iter.
<ovid. hero. 16.203>	Phryx etiam Anchises, uolucrum cui mater Amorum
<ovid. hero. 16.204>	Gaudet in Idaeis concubuisse iugis.
<ovid. hero. 16.205>	Nec, puto, collatis forma Menelaus et annis
<ovid. hero. 16.206>	Iudice te nobis anteferendus erit.
<ovid. hero. 16.207>	Non dabimus certe socerum tibi clara fugantem
<ovid. hero. 16.208>	Lumina, qui trepidos a dape uertat equos,
<ovid. hero. 16.209>	Nec Priamo pater est soceri de caede cruentus
<ovid. hero. 16.210>	Et qui Myrtoas crimine signat aquas,
<ovid. hero. 16.211>	Nec proauo Stygia nostro captantur in unda
<ovid. hero. 16.212>	Poma nec in mediis quaeritur umor aquis.
<ovid. hero. 16.213>	Quid tamen hoc refert? si te tenet ortus ab illis,
<ovid. hero. 16.214>	Cogitur huic domui Iuppiter esse socer.
<ovid. hero. 16.215>	Heu facinus! totis indignus noctibus ille
<ovid. hero. 16.216>	Te tenet amplexu perfruiturque tuo;
<ovid. hero. 16.217>	At mihi conspiceris posita uix denique mensa,
<ovid. hero. 16.218>	Multaque, quae laedant, hoc quoque tempus habet.
<ovid. hero. 16.219>	Hostibus eueniant conuiuia talia nostris,
<ovid. hero. 16.220>	Experior posito qualia saepe mero.
<ovid. hero. 16.221>	Paenitet hospitii, cum me spectante lacertos
<ovid. hero. 16.222>	Imponit collo rusticus iste tuo.
<ovid. hero. 16.223>	Rumpor et inuidia (quidni tandem omnia narrem?)
<ovid. hero. 16.224>	Membra superiecta cum tua ueste fouet.
<ovid. hero. 16.225>	Oscula cum uero coram non dura daretis,
<ovid. hero. 16.226>	Ante oculos posui pocula sumpta meos;
<ovid. hero. 16.227>	Lumina demitto, cum te tenet artius ille,
<ovid. hero. 16.228>	Crescit et inuito lentus in ore cibus.
<ovid. hero. 16.229>	Saepe dedi gemitus et te, lasciua, notaui
<ovid. hero. 16.230>	In gemitu risum non tenuisse meo;
<ovid. hero. 16.231>	Saepe mero uolui flammam compescere, at illa
<ovid. hero. 16.232>	Creuit et ebrietas ignis in igne fuit,
<ovid. hero. 16.233>	Multaque ne uideam, uersa ceruice recumbo,
<ovid. hero. 16.234>	Sed reuocas oculos protinus ipsa meos.
<ovid. hero. 16.235>	Quid faciam, dubito; dolor est meus illa uidere
<ovid. hero. 16.236>	Sed dolor a facie maior abesse tua.
<ovid. hero. 16.237>	Qua licet et possum, luctor celare furorem,
<ovid. hero. 16.238>	Sed tamen apparet dissimulatus amor.
<ovid. hero. 16.239>	Nec tibi uerba damus; sentis mea uulnera, sentis.
<ovid. hero. 16.240>	Atque utinam soli sint ea nota tibi!
<ovid. hero. 16.241>	A! quotiens lacrimis uenientibus ora reflexi,
<ovid. hero. 16.242>	Ne causam fletus quaereret ille mei.
<ovid. hero. 16.243>	A! quotiens aliquem narraui potus amorem,
<ovid. hero. 16.244>	Ad uultus referens singula uerba tuos,
<ovid. hero. 16.245>	Indiciumque mei ficto sub nomine feci!
<ovid. hero. 16.246>	Ille ego, si nescis, uerus amator eram.
<ovid. hero. 16.247>	Quin etiam, ut possem uerbis petulantius uti,
<ovid. hero. 16.248>	Non semel ebrietas est simulata mihi.
<ovid. hero. 16.249>	Prodita sunt, memini, tunica tua pectora laxa
<ovid. hero. 16.250>	Atque oculis aditum nuda dedere meis,
<ovid. hero. 16.251>	Pectora uel puris niuibus uel lacte tuamque
<ovid. hero. 16.252>	Complexo matrem candidiora Ioue;
<ovid. hero. 16.253>	Dum stupeo uisis (nam pocula forte tenebam),
<ovid. hero. 16.254>	Tortilis a digitis excidit ansa meis.
<ovid. hero. 16.255>	Oscula si natae dederas, ego protinus illa
<ovid. hero. 16.256>	Hermiones tenero laetus ab ore tuli.
<ovid. hero. 16.257>	Et modo cantabam ueteres resupinus amores,
<ovid. hero. 16.258>	Et modo per nutum signa tegenda dabam;
<ovid. hero. 16.259>	Et comitum primas, Clymenen Aethramque, tuarum
<ovid. hero. 16.260>	Ausus sum blandis nuper adire sonis,
<ovid. hero. 16.261>	Quae mihi non aliud quam formidare locutae
<ovid. hero. 16.262>	Orantis medias deseruere preces.
<ovid. hero. 16.263>	Di facerent pretium magni certaminis esses,
<ovid. hero. 16.264>	Teque suo posset uictor habere toro,
<ovid. hero. 16.265>	Vt tulit Hippomenes Schoeneida praemia cursus,
<ovid. hero. 16.266>	Venit ut in Phrygios Hippodamia sinus,
<ovid. hero. 16.267>	Vt ferus Alcides Acheloia cornua fregit,
<ovid. hero. 16.268>	Dum petit amplexus, Deianira, tuos;
<ovid. hero. 16.269>	Nostra per has leges audacia fortior isset,
<ovid. hero. 16.270>	Teque mei scires esse laboris opus.
<ovid. hero. 16.271>	Nunc mihi nil superest, nisi te, formosa, precari
<ovid. hero. 16.272>	Amplectique tuos, si patiare, pedes.
<ovid. hero. 16.273>	O decus, o praesens geminorum gloria fratrum,
<ovid. hero. 16.274>	O Ioue digna uiro, ni Ioue nata fores,
<ovid. hero. 16.275>	Aut ego Sigeos repetam te coniuge portus,
<ovid. hero. 16.276>	Aut hic Taenaria contegar exul humo.
<ovid. hero. 16.277>	Non mea sunt summa leuiter districta sagitta
<ovid. hero. 16.278>	Pectora; descendit uulnus ad ossa meum.
<ovid. hero. 16.279>	Hoc mihi (nam repeto) fore ut a caeleste sagitta
<ovid. hero. 16.280>	Figar, erat uerax uaticinata soror.
<ovid. hero. 16.281>	Parce datum fatis, Helene, contemnere amorem.
<ovid. hero. 16.282>	Sic habeas faciles in tua uota deos!
<ovid. hero. 16.283>	Multa quidem subeunt, sed coram ut plura loquamur,
<ovid. hero. 16.284>	Excipe me lecto nocte silente tuo.
<ovid. hero. 16.285>	An pudet et metuis Venerem temerare maritam
<ovid. hero. 16.286>	Castaque legitimi fallere iura tori?
<ovid. hero. 16.287>	A! nimium simplex Helene, ne rustica dicam,
<ovid. hero. 16.288>	Hanc faciem culpa posse carere putas?
<ovid. hero. 16.289>	Aut faciem mutes aut sis non dura necesse est;
<ovid. hero. 16.290>	Lis est cum forma magna pudicitiae.
<ovid. hero. 16.291>	Iuppiter his gaudet, gaudet Venus aurea furtis;
<ovid. hero. 16.292>	Haec tibi nempe patrem furta dedere Iouem.
<ovid. hero. 16.293>	Vix fieri, si sunt uires in semine auorum,
<ovid. hero. 16.294>	Et Iouis et Ledae filia, casta potes.
<ovid. hero. 16.295>	Casta tamen tum sis, cum te mea Troia tenebit,
<ovid. hero. 16.296>	Et tua sim, quaeso, crimina solus ego;
<ovid. hero. 16.297>	Nunc ea peccemus, quae corriget hora iugalis,
<ovid. hero. 16.298>	Si modo promisit non mihi uana Venus.
<ovid. hero. 16.299>	Sed tibi et hoc suadet rebus, non uoce maritus,
<ovid. hero. 16.300>	Neue sui furtis hospitis obstet, abest.
<ovid. hero. 16.301>	Non habuit tempus, quo Cresia regna uideret,
<ovid. hero. 16.302>	Aptius (o mira calliditate uirum!)
<ovid. hero. 16.303>	Cessit et "Idaei mando tibi, dixit iturus,
<ovid. hero. 16.304>	Curam pro nobis hospitis, uxor, agas."
<ovid. hero. 16.305>	Neclegis absentis, testor, mandata mariti;
<ovid. hero. 16.306>	Cura tibi non est hospitis ulla tui.
<ovid. hero. 16.307>	Huncine tu speras hominem sine pectore dotes
<ovid. hero. 16.308>	Posse satis formae, Tyndari, nosse tuae?
<ovid. hero. 16.309>	Falleris; ignorat, nec si bona magna putaret,
<ovid. hero. 16.310>	Quae tenet, externo crederet illa uiro.
<ovid. hero. 16.311>	Vt te nec mea uox nec te meus incitet ardor,
<ovid. hero. 16.312>	Cogimur ipsius commoditate frui,
<ovid. hero. 16.313>	Aut erimus stulti, sic ut superemus et ipsum,
<ovid. hero. 16.314>	Si tam securum tempus abibit iners.
<ovid. hero. 16.315>	Paene suis ad te manibus deducit amantem;
<ovid. hero. 16.316>	Vtere mandatis simplicitate uiri.
<ovid. hero. 16.317>	Sola iaces uiduo tam longa nocte cubili,
<ovid. hero. 16.318>	In uiduo iaceo solus et ipse toro:
<ovid. hero. 16.319>	Te mihi meque tibi communia gaudia iungant,
<ovid. hero. 16.320>	Candidior medio nox erit illa die.
<ovid. hero. 16.321>	Tunc ego iurabo quaeuis tibi numina meque
<ovid. hero. 16.322>	Astringam uerbis in sacra iura tuis;
<ovid. hero. 16.323>	Tunc ego, si non est fallax fiducia nostra,
<ovid. hero. 16.324>	Efficiam praesens ut mea regna petas.
<ovid. hero. 16.325>	Si pudet et metuis ne me uideare secuta,
<ovid. hero. 16.326>	Ipse reus sine te criminis huius ero.
<ovid. hero. 16.327>	Nam sequar Aegidae factum fratrumque tuorum;
<ovid. hero. 16.328>	Exemplo tangi non propiore potes.
<ovid. hero. 16.329>	Te rapuit Theseus, geminas Leucippidas illi;
<ovid. hero. 16.330>	Quartus in exemplis adnumerabor ego.
<ovid. hero. 16.331>	Troia classis adest armis instructa uirisque;
<ovid. hero. 16.332>	Iam facient celeres remus et aura uias.
<ovid. hero. 16.333>	Ibis Dardanias ingens regina per urbes,
<ovid. hero. 16.334>	Teque nouam credet uulgus adesse deam,
<ovid. hero. 16.335>	Quaque feres gressus, adolebunt cinnama flammae,
<ovid. hero. 16.336>	Caesaque sanguineam uictima planget humum.
<ovid. hero. 16.337>	Dona pater fratresque et cum genetrice sorores
<ovid. hero. 16.338>	Iliadesque omnes totaque Troia dabit.
<ovid. hero. 16.339>	Ei mihi! pars a me uix dicitur ulla futuri;
<ovid. hero. 16.340>	Plura feres quam quae littera nostra refert.
<ovid. hero. 16.341>	Nec tu rapta time ne nos fera bella sequantur,
<ovid. hero. 16.342>	Concitet et uires Graecia magna suas.
<ovid. hero. 16.343>	Tot prius abductis ecqua est repetita per arma?
<ovid. hero. 16.344>	Crede mihi, uanos res habet ista metus.
<ovid. hero. 16.345>	Nomine ceperunt Aquilonis Erechthida Thraces,
<ovid. hero. 16.346>	Et tuta a bello Bistonis ora fuit;
<ovid. hero. 16.347>	Phasida puppe noua uexit Pagasaeus Iason,
<ovid. hero. 16.348>	Laesa neque est Colcha Thessala terra manu;
<ovid. hero. 16.349>	Te quoque qui rapuit, rapuit Minoida Theseus;
<ovid. hero. 16.350>	Nulla tamen Minos Cretas ad arma uocat.
<ovid. hero. 16.351>	Terror in his ipso maior solet esse periclo;
<ovid. hero. 16.352>	Quaeque timere licet pertimuisse pudet.
<ovid. hero. 16.353>	Finge tamen, si uis, ingens consurgere bellum;
<ovid. hero. 16.354>	Et mihi sunt uires, et mea tela nocent.
<ovid. hero. 16.355>	Nec minor est Asiae quam uestrae copia terrae;
<ovid. hero. 16.356>	Illa uiris diues, diues abundat equis.
<ovid. hero. 16.357>	Nec plus Atrides animi Menelaus habebit
<ovid. hero. 16.358>	Quam Paris, aut armis anteferendus erit.
<ovid. hero. 16.359>	Paene puer caesis abducta armenta recepi
<ovid. hero. 16.360>	Hostibus et causam nominis inde tuli;
<ovid. hero. 16.361>	Paene puer iuuenes uario certamine uici,
<ovid. hero. 16.362>	In quibus Ilioneus Deiphobusque fuit.
<ovid. hero. 16.363>	Neue putes non me nisi comminus esse timendum,
<ovid. hero. 16.364>	Figitur in iusso nostra sagitta loco.
<ovid. hero. 16.365>	Non potes haec illi primae dare facta iuuentae;
<ovid. hero. 16.366>	Instruere Atriden non potes arte mea.
<ovid. hero. 16.367>	Omnia si dederis, numquid dabis Hectora fratrem?
<ovid. hero. 16.368>	Vnus is innumeri militis instar erit.
<ovid. hero. 16.369>	Quid ualeam nescis, et te mea robora fallunt;
<ovid. hero. 16.370>	Ignoras cui sis nupta futura uiro.
<ovid. hero. 16.371>	Aut igitur nullo belli repetere tumultu,
<ovid. hero. 16.372>	Aut cedent Marti Dorica castra meo.
<ovid. hero. 16.373>	Nec tamen indigner pro tanta sumere ferrum
<ovid. hero. 16.374>	Coniuge; certamen praemia magna mouent.
<ovid. hero. 16.375>	Tu quoque, si de te totus contenderit orbis,
<ovid. hero. 16.376>	Nomen ab aeterna posteritate feres;
<ovid. hero. 16.377>	Spe modo non timida dis hinc egressa secundis
<ovid. hero. 16.378>	Exige cum plena munera pacta fide.
<ovid. hero. 17.1>	<>
<ovid. hero. 17.2>	<>
<ovid. hero. 17.3>	Nunc oculos tua cum uiolarit epistula nostros,
<ovid. hero. 17.4>	Non rescribendi gloria uisa leuis.
<ovid. hero. 17.5>	Ausus es hospitii temeratis, aduena, sacris
<ovid. hero. 17.6>	Legitimam nuptae sollicitare fidem.
<ovid. hero. 17.7>	Scilicet idcirco uentosa per aequora uectum
<ovid. hero. 17.8>	Excepit portu Taenaris ora suo,
<ovid. hero. 17.9>	Nec tibi, diuersa quamuis et gente uenires,
<ovid. hero. 17.10>	Oppositas habuit regia nostra fores,
<ovid. hero. 17.11>	Esset ut officii merces iniuria tanti?
<ovid. hero. 17.12>	Qui sic intrabas, hospes an hostis eras?
<ovid. hero. 17.13>	Nec dubito quin haec, cum sit tam iusta, uocetur
<ovid. hero. 17.14>	Rustica iudicio nostra querela tuo.
<ovid. hero. 17.15>	Rustica sim sane, dum non oblita pudoris,
<ovid. hero. 17.16>	Dumque tenor uitae sit sine labe meae.
<ovid. hero. 17.17>	Si non est ficto tristis mihi uultus in ore
<ovid. hero. 17.18>	Nec sedeo duris torua superciliis,
<ovid. hero. 17.19>	Fama tamen clara est et adhuc sine crimine lusi
<ovid. hero. 17.20>	Et laudem de me nullus adulter habet.
<ovid. hero. 17.21>	Quo magis admiror quae sit fiducia coepti,
<ovid. hero. 17.22>	Spemque tori dederit quae tibi causa mei.
<ovid. hero. 17.23>	An, quia uim nobis Neptunius attulit heros,
<ovid. hero. 17.24>	Rapta semel uideor bis quoque digna rapi?
<ovid. hero. 17.25>	Crimen erat nostrum, si delinita fuissem;
<ovid. hero. 17.26>	Cum sim rapta, meum quid nisi nolle fuit?
<ovid. hero. 17.27>	Non tamen a facto fructum tulit ille petitum;
<ovid. hero. 17.28>	Excepto redii passa timore nihil.
<ovid. hero. 17.29>	Oscula luctanti tantummodo pauca proteruus
<ovid. hero. 17.30>	Abstulit; ulterius nil habet ille mei.
<ovid. hero. 17.31>	Quae tua nequitia est, non his contenta fuisset;
<ovid. hero. 17.32>	Di melius! similis non fuit ille tui.
<ovid. hero. 17.33>	Reddidit intactam, minuitque modestia crimen,
<ovid. hero. 17.34>	Et iuuenem facti paenituisse patet.
<ovid. hero. 17.35>	Thesea paenituit, Paris ut succederet illi,
<ovid. hero. 17.36>	Ne quando nomen non sit in ore meum?
<ovid. hero. 17.37>	Nec tamen irascor (quis enim succenset amanti?)
<ovid. hero. 17.38>	Si modo, quem praefers, non simulatur amor.
<ovid. hero. 17.39>	Hoc quoque enim dubito, non quod fiducia desit,
<ovid. hero. 17.40>	Aut mea sit facies non bene nota mihi,
<ovid. hero. 17.41>	Sed quia credulitas damno solet esse puellis,
<ovid. hero. 17.42>	Verbaque dicuntur uestra carere fide.
<ovid. hero. 17.43>	"At peccant aliae matronaque rara pudica est."
<ovid. hero. 17.44>	Quis prohibet raris nomen inesse meum?
<ovid. hero. 17.45>	Nam mea quod uisa est tibi mater idonea cuius
<ovid. hero. 17.46>	Exemplo flecti me quoque posse putes,
<ovid. hero. 17.47>	Matris in admisso falsa sub imagine lusae
<ovid. hero. 17.48>	Error inest; pluma tectus adulter erat;
<ovid. hero. 17.49>	Nil ego, si peccem, possum nescisse, nec ullus
<ovid. hero. 17.50>	Error, qui facti crimen obumbret, erit;
<ovid. hero. 17.51>	Illa bene errauit uitiumque auctore redemit;
<ovid. hero. 17.52>	Felix in culpa quo Ioue dicar ego?
<ovid. hero. 17.53>	Et genus et proauos et regia nomina iactas.
<ovid. hero. 17.54>	Clara satis domus haec nobilitate sua est
<ovid. hero. 17.55>	Iuppiter ut soceri proauus taceatur et omne
<ovid. hero. 17.56>	Tantalidae Pelopis Tyndareique decus,
<ovid. hero. 17.57>	Dat mihi Leda Iouem cygno decepta parentem,
<ovid. hero. 17.58>	Quae falsam gremio credula fouit auem.
<ovid. hero. 17.59>	I nunc et Phrygiae late primordia gentis
<ovid. hero. 17.60>	Cumque suo Priamum Laomedonte refer.
<ovid. hero. 17.61>	Quos ego suspicio, sed qui tibi gloria magna est
<ovid. hero. 17.62>	Quintus, is a nostro nomine primus erit.
<ovid. hero. 17.63>	Sceptra tuae quamuis rear esse potentia terrae,
<ovid. hero. 17.64>	Non tamen haec illis esse minora puto.
<ovid. hero. 17.65>	Si iam diuitiis locus hic numeroque uirorum
<ovid. hero. 17.66>	Vincitur, at certe barbara terra tua est.
<ovid. hero. 17.67>	Munera tanta quidem promittit epistula diues,
<ovid. hero. 17.68>	Vt possint ipsas illa mouere deas.
<ovid. hero. 17.69>	Sed si iam uellem fines transire pudoris
<ovid. hero. 17.70>	Tu melior culpae causa futurus eras.
<ovid. hero. 17.71>	Aut ego perpetuo famam sine labe tenebo,
<ovid. hero. 17.72>	Aut ego te potius quam tua dona sequar,
<ovid. hero. 17.73>	Vtque ea non sperno, sic acceptissima semper
<ovid. hero. 17.74>	Munera sunt, auctor quae pretiosa facit.
<ovid. hero. 17.75>	Plus multo est quod amas, quod sum tibi causa laboris,
<ovid. hero. 17.76>	Quod tam per longas spes tua uenit aquas.
<ovid. hero. 17.77>	Illa quoque, apposita quae nunc facis, improbe, mensa,
<ovid. hero. 17.78>	Quamuis experiar dissimulare, noto,
<ovid. hero. 17.79>	Cum modo me spectas oculis, lasciue, proteruis,
<ovid. hero. 17.80>	Quos uix instantes lumina nostra ferunt,
<ovid. hero. 17.81>	Et modo suspiras, modo pocula proxima nobis
<ovid. hero. 17.82>	Sumis, quaque bibi, tu quoque parte bibis.
<ovid. hero. 17.83>	A! quotiens digitis, quotiens ego tecta notaui
<ovid. hero. 17.84>	Signa supercilio paene loquente dari!
<ovid. hero. 17.85>	Et saepe extimui ne uir meus illa uideret,
<ovid. hero. 17.86>	Non satis occultis erubuique notis.
<ovid. hero. 17.87>	Saepe uel exiguo uel nullo murmure dixi:
<ovid. hero. 17.88>	"Nil pudet hunc" nec uox haec mea falsa fuit.
<ovid. hero. 17.89>	Orbe quoque in mensae legi sub nomine nostro,
<ovid. hero. 17.90>	Quod deducta mero littera fecit, AMO.
<ovid. hero. 17.91>	Credere me tamen hoc oculo renuente negaui.
<ovid. hero. 17.92>	Ei mihi! iam didici sic ego posse loqui.
<ovid. hero. 17.93>	His ego blanditiis, si peccatura fuissem,
<ovid. hero. 17.94>	Flecterer; his poterant pectora nostra capi.
<ovid. hero. 17.95>	Est quoque, confiteor, facies tibi rara, potestque
<ovid. hero. 17.96>	Velle sub amplexus ire puella tuos;
<ovid. hero. 17.97>	Altera uel potius felix sine crimine fiat,
<ovid. hero. 17.98>	Quam cadat externo noster amore pudor.
<ovid. hero. 17.99>	Disce meo exemplo formosis posse carere;
<ovid. hero. 17.100>	Est uirtus placitis abstinuisse bonis.
<ovid. hero. 17.101>	Quam multos credis iuuenes optare quod optas
<ovid. hero. 17.102>	Qui sapiant? oculos an Paris unus habes?
<ovid. hero. 17.103>	Non tu plus cernis sed plus temerarius audes,
<ovid. hero. 17.104>	Nec tibi plus cordis sed magis oris adest.
<ovid. hero. 17.105>	Tunc ego te uellem celeri uenisse carina,
<ovid. hero. 17.106>	Cum mea uirginitas mille petita procis;
<ovid. hero. 17.107>	Si te uidissem, primus de mille fuisses.
<ovid. hero. 17.108>	Iudicio ueniam uir dabit ipse meo.
<ovid. hero. 17.109>	Ad possessa uenis praeceptaque gaudia serus;
<ovid. hero. 17.110>	Spes tua lenta fuit; quod petis, alter habet.
<ovid. hero. 17.111>	<>
<ovid. hero. 17.112>	<>
<ovid. hero. 17.113>	Desine molle, precor, uerbis conuellere pectus
<ovid. hero. 17.114>	Neue mihi, quam te dicis amare, noce,
<ovid. hero. 17.115>	Me sine, quam tribuit sortem fortuna, tueri
<ovid. hero. 17.116>	Nec spolium nostri turpe pudoris aue.
<ovid. hero. 17.117>	At Venus hoc pacta est et in altae uallibus Idae
<ovid. hero. 17.118>	Tres tibi se nudas exhibuere deae,
<ovid. hero. 17.119>	Vnaque cum regnum, belli daret altera laudem,
<ovid. hero. 17.120>	"Tyndaridis coniunx" tertia dixit "eris"?
<ovid. hero. 17.121>	Credere uix equidem caelestia corpora possum
<ovid. hero. 17.122>	Arbitrio formam supposuisse tuo,
<ovid. hero. 17.123>	Vtque sit hoc uerum, certe pars altera ficta est,
<ovid. hero. 17.124>	Iudicii pretium qua data dicor ego.
<ovid. hero. 17.125>	Non est tanta mihi fiducia corporis ut me
<ovid. hero. 17.126>	Maxima teste dea dona fuisse putem.
<ovid. hero. 17.127>	Contenta est oculis hominum mea forma probari;
<ovid. hero. 17.128>	Laudatrix Venus est inuidiosa mihi.
<ovid. hero. 17.129>	Sed nihil infirmo, faueo, quoque laudibus istis;
<ovid. hero. 17.130>	Nam mea uox quare, quod cupit, esse neget?
<ovid. hero. 17.131>	Nec tu succense, nimium mihi creditus aegre;
<ovid. hero. 17.132>	Tarda solet magnis rebus inesse fides.
<ovid. hero. 17.133>	Prima mea est igitur Veneri placuisse uoluptas,
<ovid. hero. 17.134>	Proxima me uisam praemia summa tibi,
<ovid. hero. 17.135>	Nec te Palladios nec te Iunonis honores
<ovid. hero. 17.136>	Auditis Helenae praeposuisse bonis.
<ovid. hero. 17.137>	Ergo ego sum uirtus, ego sum tibi nobile regnum.
<ovid. hero. 17.138>	Ferrea sim, si non hoc ego pectus amem.
<ovid. hero. 17.139>	Ferrea, crede mihi, non sum, sed amare repugno
<ovid. hero. 17.140>	Illum, quem fieri uix puto posse meum.
<ovid. hero. 17.141>	Quid bibulum curuo proscindere litus aratro
<ovid. hero. 17.142>	Spemque sequi coner, quam locus ipse negat?
<ovid. hero. 17.143>	Sum rudis ad Veneris furtum, nullaque fidelem
<ovid. hero. 17.144>	(Di mihi sunt testes) lusimus arte uirum;
<ovid. hero. 17.145>	Nunc quoque, quod tacito mando mea uerba libello,
<ovid. hero. 17.146>	Fungitur officio littera nostra nouo.
<ovid. hero. 17.147>	Felices, quibus usus adest! ego nescia rerum
<ovid. hero. 17.148>	Difficilem culpae suspicor esse uiam.
<ovid. hero. 17.149>	Ipse malo metus est; iam nunc confundor et omnes
<ovid. hero. 17.150>	In nostris oculos uultibus esse reor.
<ovid. hero. 17.151>	Nec reor hoc falso; sensi mala murmura uulgi,
<ovid. hero. 17.152>	Et quasdam uoces rettulit Aethra mihi.
<ovid. hero. 17.153>	At tu dissimula, nisi si desistere mauis.
<ovid. hero. 17.154>	Sed cur desistas? dissimulare potes.
<ovid. hero. 17.155>	Lude, sed occulte. maior, non maxima, nobis
<ovid. hero. 17.156>	Est data libertas, quod Menelaus abest.
<ovid. hero. 17.157>	Ille quidem procul est, ita re cogente, profectus;
<ovid. hero. 17.158>	Magna fuit subitae iustaque causa uiae;
<ovid. hero. 17.159>	Aut mihi sic uisum est. Ego, cum dubitaret an iret:
<ovid. hero. 17.160>	"Quam primum" dixi "fac rediturus eas."
<ovid. hero. 17.161>	Omine laetatus dedit oscula, "resque domusque
<ovid. hero. 17.162>	Et tibi sit curae Troicus hospes" ait.
<ovid. hero. 17.163>	Vix tenui risum, quem dum compescere luctor,
<ovid. hero. 17.164>	Nil illi potui dicere praeter "erit."
<ovid. hero. 17.165>	Vela quidem Creten uentis dedit ille secundis;
<ovid. hero. 17.166>	Sed tu non ideo cuncta licere puta.
<ovid. hero. 17.167>	Sic meus hinc uir abest, ut me custodiat absens.
<ovid. hero. 17.168>	An nescis longas regibus esse manus?
<ovid. hero. 17.169>	Fama quoque est oneri; nam quo constantius ore
<ovid. hero. 17.170>	Laudamur uestro, iustius ille timet.
<ovid. hero. 17.171>	Quae iuuat, ut nunc est, eadem mihi gloria damno est,
<ovid. hero. 17.172>	Et melius famae uerba dedisse fuit.
<ovid. hero. 17.173>	Nec quod abest hic me tecum mirare relictam;
<ovid. hero. 17.174>	Moribus et uitae credidit ille meae.
<ovid. hero. 17.175>	De facie metuit, uitae confidit, et illum
<ovid. hero. 17.176>	Securum probitas, forma timere facit.
<ovid. hero. 17.177>	Tempora ne pereant ultro data praecipis, utque
<ovid. hero. 17.178>	Simplicis utamur commoditate uiri.
<ovid. hero. 17.179>	Et libet et timeo, nec adhuc exacta uoluntas
<ovid. hero. 17.180>	Est satis; in dubio pectora nostra labant.
<ovid. hero. 17.181>	Et uir abest nobis et tu sine coniuge dormis,
<ovid. hero. 17.182>	Inque uicem tua me, te mea forma capit;
<ovid. hero. 17.183>	Et longae noctes, et iam sermone coimus,
<ovid. hero. 17.184>	Et tu, me miseram! blandus, et una domus.
<ovid. hero. 17.185>	Ah! peream, si non inuitant omnia culpam;
<ovid. hero. 17.186>	Nescio quo tardor sed tamen ipsa metu.
<ovid. hero. 17.187>	Quod male persuades, utinam bene cogere posses!
<ovid. hero. 17.188>	Vi mea rusticitas excutienda fuit.
<ovid. hero. 17.189>	Vtilis interdum est ipsis iniuria passis;
<ovid. hero. 17.190>	Sic certe felix esse coacta forem.
<ovid. hero. 17.191>	Dum nouus est, potius coepto pugnemus amori;
<ovid. hero. 17.192>	Flamma recens parua sparsa resedit aqua.
<ovid. hero. 17.193>	Certus in hospitibus non est amor: errat, ut ipsi,
<ovid. hero. 17.194>	Cumque nihil speres firmius esse, fugit.
<ovid. hero. 17.195>	Hypsipyle testis, testis Minoia uirgo est,
<ovid. hero. 17.196>	In non exhibitis utraque lusa toris.
<ovid. hero. 17.197>	Tu quoque dilectam multos, infide, per annos
<ovid. hero. 17.198>	Diceris Oenonen destituisse tuam;
<ovid. hero. 17.199>	Nec tamen ipse negas, et nobis omnia de te
<ovid. hero. 17.200>	Quaerere, si nescis, maxima cura fuit.
<ovid. hero. 17.201>	Adde quod, ut cupias constans in amore manere,
<ovid. hero. 17.202>	Non potes; expediunt iam tua uela Phryges.
<ovid. hero. 17.203>	Dum loqueris mecum, dum nox sperata paratur,
<ovid. hero. 17.204>	Qui ferat in patriam iam tibi uentus erit.
<ovid. hero. 17.205>	Cursibus in mediis nouitatis plena relinques
<ovid. hero. 17.206>	Gaudia; cum uentis noster abibit amor.
<ovid. hero. 17.207>	An sequar, ut suades, laudataque Pergama uisam
<ovid. hero. 17.208>	Pronurus et magni Laomedontis ero?
<ovid. hero. 17.209>	Non ita contemno uolucris praeconia famae,
<ovid. hero. 17.210>	Vt probris terras impleat illa meis.
<ovid. hero. 17.211>	Quid de me poterit Sparte, quid Achaia tota,
<ovid. hero. 17.212>	Quid gentes Asiae, quid tua Troia loqui?
<ovid. hero. 17.213>	Quid Priamus de me, Priami quid sentiet uxor,
<ovid. hero. 17.214>	Totque tui fratres Dardanidesque nurus?
<ovid. hero. 17.215>	Tu quoque qui poteris fore me sperare fidelem
<ovid. hero. 17.216>	Et non exemplis anxius esse tuis?
<ovid. hero. 17.217>	Quicumque Iliacos intrauerit aduena portus,
<ovid. hero. 17.218>	Is tibi solliciti causa timoris erit.
<ovid. hero. 17.219>	Ipse mihi quotiens iratus 'adultera' dices,
<ovid. hero. 17.220>	Oblitus nostro crimen inesse tuum!
<ovid. hero. 17.221>	Delicti fies idem reprensor et auctor.
<ovid. hero. 17.222>	Terra, precor, uultus obruat ante meos!
<ovid. hero. 17.223>	At fruar Iliacis opibus cultuque beato
<ovid. hero. 17.224>	Donaque promissis uberiora feram,
<ovid. hero. 17.225>	Purpura nempe mihi pretiosaque texta dabuntur,
<ovid. hero. 17.226>	Congestoque auri pondere diues ero.
<ovid. hero. 17.227>	Da ueniam fassae. non sunt tua munera tanti;
<ovid. hero. 17.228>	Nescio quo tellus me tenet ipsa modo.
<ovid. hero. 17.229>	Quis mihi, si laedar, Phrygiis succurret in oris?
<ovid. hero. 17.230>	Vnde petam fratres, unde parentis opem?
<ovid. hero. 17.231>	Omnia Medeae fallax promisit Iason;
<ovid. hero. 17.232>	Pulsa est Aesonia num minus illa domo?
<ovid. hero. 17.233>	Non erat Aeetes, ad quem despecta rediret,
<ovid. hero. 17.234>	Non Idyia parens Chalciopeque soror.
<ovid. hero. 17.235>	Tale nihil timeam. sed nec Medea timebat.
<ovid. hero. 17.236>	Fallitur augurio spes bona saepe suo.
<ovid. hero. 17.237>	Omnibus inuenies, quae nunc iactantur in alto,
<ovid. hero. 17.238>	Nauibus a portu lene fuisse fretum.
<ovid. hero. 17.239>	Fax quoque me terret, quam se peperisse cruentam
<ovid. hero. 17.240>	Ante diem partus est tua uisa parens,
<ovid. hero. 17.241>	Et uatum timeo monitus, quos igne Pelasgo
<ovid. hero. 17.242>	Ilion arsurum praemonuisse ferunt.
<ovid. hero. 17.243>	Vtque fauet Cytherea tibi, quia uicit, habetque
<ovid. hero. 17.244>	Parta per arbitrium bina tropaea tuum,
<ovid. hero. 17.245>	Sic illas uereor, quae, si tua gloria uera est,
<ovid. hero. 17.246>	Iudice te causam non tenuere duae.
<ovid. hero. 17.247>	Nec dubito quin, te si prosequar, arma parentur;
<ovid. hero. 17.248>	Ibit per gladios, ei mihi! noster amor.
<ovid. hero. 17.249>	An fera Centauris indicere bella coegit
<ovid. hero. 17.250>	Atracis Haemonios Hippodamia uiros;
<ovid. hero. 17.251>	Tu fore tam iusta lentum Menelaon in ira
<ovid. hero. 17.252>	Et geminos fratres Tyndareumque putas?
<ovid. hero. 17.253>	Quod bene te iactes et fortia facta loquaris,
<ovid. hero. 17.254>	A uerbis facies dissidet ista tuis;
<ovid. hero. 17.255>	Apta magis Veneri, quam sunt tua corpora Marti.
<ovid. hero. 17.256>	Bella gerant fortes; tu Pari, semper ama.
<ovid. hero. 17.257>	Hectora, quem laudas, pro te pugnare iubeto;
<ovid. hero. 17.258>	Militia est operis altera digna tuis.
<ovid. hero. 17.259>	His ego, si saperem pauloque audacior essem,
<ovid. hero. 17.260>	Vterer; utetur, siqua puella sapit.
<ovid. hero. 17.261>	Ast ego deposito faciam fortasse pudore
<ovid. hero. 17.262>	Et dabo cunctatas tempore uicta manus.
<ovid. hero. 17.263>	Quod petis, ut furtim praesentes ista loquamur,
<ovid. hero. 17.264>	Scimus quid captes colloquiumque uoces;
<ovid. hero. 17.265>	Sed nimium properas et adhuc tua messis in herba est;
<ovid. hero. 17.266>	Haec mora sit uoto forsan amica tuo.
<ovid. hero. 17.267>	Hactenus arcanum furtiuae conscia mentis
<ovid. hero. 17.268>	Littera iam lasso pollice sistat opus.
<ovid. hero. 17.269>	Cetera per socias Clymenen Aethramque loquamur,
<ovid. hero. 17.270>	Quae mihi sunt comites consiliumque duae.
<ovid. hero. 18.1>	Mittit Abydenus, quam mallet ferre, salutem,
<ovid. hero. 18.2>	Si cadat unda maris, Sesti puella, tibi.
<ovid. hero. 18.3>	Si mihi di faciles et sunt in amore secundi,
<ovid. hero. 18.4>	Inuitis oculis haec mea uerba leges.
<ovid. hero. 18.5>	Sed non sunt faciles. nam cur mea uota morantur,
<ovid. hero. 18.6>	Currere me nota nec patiuntur aqua?
<ovid. hero. 18.7>	Ipsa uides caelum pice nigrius et freta uentis
<ovid. hero. 18.8>	Turbida perque cauas uix adeunda rates.
<ovid. hero. 18.9>	Vnus, et hic audax, a quo tibi littera nostra
<ovid. hero. 18.10>	Redditur, e portu nauita mouit, iter.
<ovid. hero. 18.11>	Ascensurus eram, nisi quod, cum uincula prorae
<ovid. hero. 18.12>	Solueret, in speculis omnis Abydos erat.
<ovid. hero. 18.13>	Non poteram celare meos, uelut ante, parentes,
<ovid. hero. 18.14>	Quemque tegi uolumus, non latuisset amor.
<ovid. hero. 18.15>	Protinus haec scribens: "felix, i, littera, dixi;
<ovid. hero. 18.16>	Iam tibi formosam porriget illa manum.
<ovid. hero. 18.17>	Forsitan admotis etiam tangere labellis,
<ovid. hero. 18.18>	Rumpere dum niueo uincula dente uolet."
<ovid. hero. 18.19>	Talibus exiguo dictis mihi murmure uerbis
<ovid. hero. 18.20>	Cetera cum charta dextra locuta mea est.
<ovid. hero. 18.21>	At quanto mallem, quam scriberet, illa nataret,
<ovid. hero. 18.22>	Meque per adsuetas sedula ferret aquas!
<ovid. hero. 18.23>	Aptior illa quidem placido dare uerbera ponto;
<ovid. hero. 18.24>	Est tamen et sensus apta ministra mei.
<ovid. hero. 18.25>	Septima nox agitur, spatium mihi longius anno,
<ovid. hero. 18.26>	Sollicitum raucis ut mare feruet aquis.
<ovid. hero. 18.27>	His ego si uidi mulcentem pectora somnum
<ovid. hero. 18.28>	Noctibus, insani sit mora longa freti!
<ovid. hero. 18.29>	Rupe sedens aliqua specto tua litora tristis,
<ovid. hero. 18.30>	Et, quo non possum corpore, mente feror.
<ovid. hero. 18.31>	Lumina quin etiam summa uigilantia turre
<ovid. hero. 18.32>	Aut uidet aut acies nostra uidere putat.
<ovid. hero. 18.33>	Ter mihi deposita est in sicca uestis harena;
<ovid. hero. 18.34>	Ter graue temptaui carpere nudus iter;
<ovid. hero. 18.35>	Obstitit inceptis tumidum iuuenalibus aequor,
<ovid. hero. 18.36>	Mersit et aduersis ora natantis aquis.
<ovid. hero. 18.37>	At tu, de rapidis immansuetissime uentis,
<ovid. hero. 18.38>	Quid mecum certa proelia mente geris?
<ovid. hero. 18.39>	In me, si nescis, Borea, non aequora, saeuis.
<ovid. hero. 18.40>	Quid faceres, esset ni tibi notus amor?
<ovid. hero. 18.41>	Tam gelidus quod sis, num te tamen, improbe, quondam
<ovid. hero. 18.42>	Ignibus Actaeis incaluisse negas?
<ovid. hero. 18.43>	Gaudia rapturo siquis tibi claudere uellet
<ovid. hero. 18.44>	Aerios aditus, quo paterere modo?
<ovid. hero. 18.45>	Parce, precor, facilemque moue moderatius auram.
<ovid. hero. 18.46>	Imperet Hippotades sic tibi triste nihil.
<ovid. hero. 18.47>	Vana peto, precibusque meis obmurmurat ipse,
<ovid. hero. 18.48>	Quasque quatit, nulla parte coercet aquas.
<ovid. hero. 18.49>	Nunc daret audaces utinam mihi Daedalus alas,
<ovid. hero. 18.50>	Icarium quamuis hic prope litus adest.
<ovid. hero. 18.51>	Quidquid erit, patiar, liceat modo corpus in auras
<ovid. hero. 18.52>	Tollere, quod dubia saepe pependit aqua.
<ovid. hero. 18.53>	Interea, dum cuncta negant uentique fretumque,
<ovid. hero. 18.54>	Mente agito furti tempora prima mei.
<ovid. hero. 18.55>	Nox erat incipiens (namque est meminisse uoluptas),
<ovid. hero. 18.56>	Cum foribus patriis egrediebar amans.
<ovid. hero. 18.57>	Nec mora, deposito pariter cum ueste timore,
<ovid. hero. 18.58>	Iactabam liquido bracchia lenta mari.
<ovid. hero. 18.59>	Luna fere tremulum praebebat lumen eunti
<ovid. hero. 18.60>	Vt comes in nostras officiosa uias.
<ovid. hero. 18.61>	Hanc ego suspiciens: "Faueas, dea candida" dixi,
<ovid. hero. 18.62>	"Et subeant animo Latmia saxa tuo.
<ovid. hero. 18.63>	Non sinit Endymion te pectoris esse seueri;
<ovid. hero. 18.64>	Flecte, precor, uultus ad mea furta tuos.
<ovid. hero. 18.65>	Tu, dea, mortalem caelo delapsa petebas.
<ovid. hero. 18.66>	Vera loqui liceat, quam sequor ipsa dea est;
<ovid. hero. 18.67>	Neu referam mores caelesti pectore dignos;
<ovid. hero. 18.68>	Forma nisi in ueras non cadit illa deas.
<ovid. hero. 18.69>	A Veneris facie non est prior ulla tuaque;
<ovid. hero. 18.70>	Neue meis credas uocibus, ipsa uide.
<ovid. hero. 18.71>	Quantum, cum fulges radiis argentea puris,
<ovid. hero. 18.72>	Concedunt flammis sidera cuncta tuis
<ovid. hero. 18.73>	Tanto formosis formosior omnibus illa est;
<ovid. hero. 18.74>	Si dubitas, caecum, Cynthia, lumen habes."
<ovid. hero. 18.75>	Haec ego, uel certe non his diuersa, locutus
<ovid. hero. 18.76>	Per mihi cedentes usque ferebar aquas;
<ovid. hero. 18.77>	Vnda repercussae radiabat imagine lunae,
<ovid. hero. 18.78>	Et nitor in tacita nocte diurnus erat;
<ovid. hero. 18.79>	Nullaque uox usquam, nullum ueniebat ad aures
<ovid. hero. 18.80>	Praeter dimotae corpore murmur aquae;
<ovid. hero. 18.81>	Alcyones solae, memores Ceycis amati,
<ovid. hero. 18.82>	Nescio quid uisae sunt mihi dulce queri.
<ovid. hero. 18.83>	Iamque fatigatis umero sub utroque lacertis
<ovid. hero. 18.84>	Fortiter in summas erigor altus aquas.
<ovid. hero. 18.85>	Vt procul aspexi lumen: "meus ignis in illo est;
<ovid. hero. 18.86>	Illa meum, dixi, litora numen habent",
<ovid. hero. 18.87>	Et subito lassis uires rediere lacertis,
<ovid. hero. 18.88>	Visaque, quam fuerat, mollior unda mihi.
<ovid. hero. 18.89>	Frigora ne possim gelidi sentire profundi,
<ovid. hero. 18.90>	Qui calet in cupido pectore, praestat amor.
<ovid. hero. 18.91>	Quo magis accedo propioraque litora fiunt
<ovid. hero. 18.92>	Quoque minus restat, plus libet ire mihi.
<ovid. hero. 18.93>	Cum uero possum cerni quoque, protinus addis
<ovid. hero. 18.94>	Spectatrix animos, ut ualeamque facis.
<ovid. hero. 18.95>	Nunc etiam nando dominae placuisse laboro
<ovid. hero. 18.96>	Atque oculis iacto bracchia nostra tuis.
<ovid. hero. 18.97>	Te tua uix prohibet nutrix descendere in altum
<ovid. hero. 18.98>	(Hoc quoque enim uidi nec mihi uerba dabas)
<ovid. hero. 18.99>	Nec tamen effecit, quamuis retinebat euntem,
<ovid. hero. 18.100>	Ne fieret prima pes tuus udus aqua.
<ovid. hero. 18.101>	Excipis amplexu feliciaque oscula iungis,
<ovid. hero. 18.102>	Oscula, di magni, trans mare digna peti,
<ovid. hero. 18.103>	Eque tuis demptos umeris mihi tradis amictus
<ovid. hero. 18.104>	Et madidam siccas aequoris imbre comam.
<ovid. hero. 18.105>	Cetera nox et nos et turris conscia nouit
<ovid. hero. 18.106>	Quodque mihi lumen per uada monstrat iter.
<ovid. hero. 18.107>	Non magis illius numerari gaudia noctis
<ovid. hero. 18.108>	Hellespontiaci quam maris alga potest.
<ovid. hero. 18.109>	Quo breuius spatium nobis ad furta dabatur,
<ovid. hero. 18.110>	Hoc magis est cautum ne foret illud iners.
<ovid. hero. 18.111>	Iamque fugatura Tithoni coniuge noctem
<ovid. hero. 18.112>	Praeuius Aurorae Lucifer ortus erat.
<ovid. hero. 18.113>	Oscula congerimus properata sine ordine raptim
<ovid. hero. 18.114>	Et querimur paruas noctibus esse moras.
<ovid. hero. 18.115>	Atque ita cunctatus monitu nutricis amaro
<ovid. hero. 18.116>	Frigida deserta litora turre peto.
<ovid. hero. 18.117>	Digredimur flentes repetoque ego uirginis aequor,
<ovid. hero. 18.118>	Respiciens dominam, dum licet, usque meam.
<ovid. hero. 18.119>	Siqua fides uero est, ueniens hinc esse natator,
<ovid. hero. 18.120>	Cum redeo, uideor naufragus esse mihi;
<ovid. hero. 18.121>	Hoc quoque, si credis; ad te uia prona uidetur;
<ovid. hero. 18.122>	A te cum redeo, diuus inertis aquae.
<ovid. hero. 18.123>	Inuitus repeto patriam (quis credere possit?),
<ovid. hero. 18.124>	Inuitus certe nunc moror urbe mea.
<ovid. hero. 18.125>	Ei mihi! cur animis iuncti secernimur undis,
<ovid. hero. 18.126>	Vnaque mens, tellus non habet una duos?
<ovid. hero. 18.127>	Vel tua me Sestus, uel te mea sumat Abydos;
<ovid. hero. 18.128>	Tam tua terra mihi quam tibi nostra placet.
<ovid. hero. 18.129>	Cur ego confundor quotiens confunditur aequor?
<ovid. hero. 18.130>	Cur mihi causa leuis, uentus, obesse potest?
<ovid. hero. 18.131>	Iam nostros curui norunt delphines amores,
<ovid. hero. 18.132>	Ignotum nec me piscibus esse reor;
<ovid. hero. 18.133>	Iam patet attritus solitarum limes aquarum,
<ovid. hero. 18.134>	Non aliter multa quam uia pressa rota.
<ovid. hero. 18.135>	Quod mihi non esset nisi sic iter, ante querebar;
<ovid. hero. 18.136>	At nunc per uentos hoc quoque deesse queror.
<ovid. hero. 18.137>	Fluctibus immodicis Athamantidos aequora canent
<ovid. hero. 18.138>	Vixque manet portu tuta carina suo.
<ovid. hero. 18.139>	Hoc mare, cum primum de uirgine nomina mersa,
<ovid. hero. 18.140>	Quae tenet, est nanctum, tale fuisse puto;
<ovid. hero. 18.141>	Et satis amissa locus hic infamis ab Helle est,
<ovid. hero. 18.142>	Vtque mihi parcat, nomine crimen habet.
<ovid. hero. 18.143>	Inuideo Phrixo, quem per freta tristia tutum
<ovid. hero. 18.144>	Aurea lanigero uellere uexit ouis;
<ovid. hero. 18.145>	Nec tamen officium pecoris nauisue requiro,
<ovid. hero. 18.146>	Dummodo, quas findam corpore, dentur aquae;
<ovid. hero. 18.147>	Arte egeo nulla; fiat modo copia nandi,
<ovid. hero. 18.148>	Idem nauigium, nauita, uector ero.
<ovid. hero. 18.149>	Nec sequor aut Helicen, aut, qua Tyros utitur, Arcton;
<ovid. hero. 18.150>	Publica non curat sidera noster amor;
<ovid. hero. 18.151>	Andromedan alius spectet claramque Coronam,
<ovid. hero. 18.152>	Quaeque micat gelido Parrhasis Vrsa polo;
<ovid. hero. 18.153>	At mihi, quod Perseus et cum Ioue Liber amarunt,
<ovid. hero. 18.154>	Indicium dubiae non placet esse uiae.
<ovid. hero. 18.155>	Est aliud lumen, multo mihi certius istis,
<ovid. hero. 18.156>	Non errat tenebris quo duce noster amor;
<ovid. hero. 18.157>	Hoc ego dum spectem, Colchos et in ultima Ponti,
<ovid. hero. 18.158>	Quaque uiam fecit Thessala pinus, eam
<ovid. hero. 18.159>	Et iuuenem possim superare Palaemona nando
<ovid. hero. 18.160>	Miraque quem subito reddidit herba deum.
<ovid. hero. 18.161>	Saepe per adsiduos languent mea bracchia motus
<ovid. hero. 18.162>	Vixque per immensas fessa trahuntur aquas;
<ovid. hero. 18.163>	His ego cum dixi: "pretium non uile laboris,
<ovid. hero. 18.164>	Iam dominae uobis colla tenenda dabo",
<ovid. hero. 18.165>	Protinus illa ualent atque ad sua praemia tendunt,
<ovid. hero. 18.166>	Vt celer Eleo carcere missus equus.
<ovid. hero. 18.167>	Ipse meos igitur seruo, quibus uror, amores
<ovid. hero. 18.168>	Teque, magis caelo digna puella, sequor.
<ovid. hero. 18.169>	Digna quidem caelo es, sed nunc tellure morare
<ovid. hero. 18.170>	Aut dic ad superos et mihi qua sit iter.
<ovid. hero. 18.171>	Hic es, et exigue misero contingis amanti,
<ovid. hero. 18.172>	Cumque mea fiunt turbida mente freta.
<ovid. hero. 18.173>	Quid mihi, quod lato non separor aequore, prodest?
<ovid. hero. 18.174>	Num minus haec nobis tam breuis obstat aqua?
<ovid. hero. 18.175>	An malim dubito toto procul orbe remotus
<ovid. hero. 18.176>	Cum domina longe spem quoque habere meam.
<ovid. hero. 18.177>	Quo propius nunc es, flamma propiore calesco,
<ovid. hero. 18.178>	Et res non semper, spes mihi semper adest.
<ovid. hero. 18.179>	Paene manu, quod amo (tanta est uicinia) tango,
<ovid. hero. 18.180>	Saepe sed heu! lacrimas hoc mihi paene mouet.
<ovid. hero. 18.181>	Velle quid est aliud fugientia prendere poma
<ovid. hero. 18.182>	Spemque suo refugi fluminis ore sequi?
<ovid. hero. 18.183>	Ergo ego te numquam, nisi cum uolet unda, tenebo,
<ovid. hero. 18.184>	Et me felicem nulla uidebit hiemps,
<ovid. hero. 18.185>	Cumque minus firmum nil sit quam uentus et unda,
<ovid. hero. 18.186>	In uentis et aqua spes mea semper erit?
<ovid. hero. 18.187>	Aestus adhuc tamen est; quid, cum mihi laeserit aequor
<ovid. hero. 18.188>	Plias et Arctophylax Oleniumque pecus?
<ovid. hero. 18.189>	Aut ego non noui quam sim temerarius, aut me
<ovid. hero. 18.190>	In freta non cautus tum quoque mittet Amor.
<ovid. hero. 18.191>	Neue putes id me, quod abest, promittere tempus,
<ovid. hero. 18.192>	Pignora polliciti non tibi tarda dabo.
<ovid. hero. 18.193>	Sit tumidum paucis etiamnunc noctibus aequor,
<ovid. hero. 18.194>	Ire per inuitas experiemur aquas;
<ovid. hero. 18.195>	Aut mihi continget felix audacia saluo,
<ovid. hero. 18.196>	Aut mors solliciti finis amoris erit.
<ovid. hero. 18.197>	Optabo tamen ut partis expellar in istas
<ovid. hero. 18.198>	Et teneant portus naufraga membra tuos.
<ovid. hero. 18.199>	Flebis enim tactuque meum dignabere corpus
<ovid. hero. 18.200>	Et "mortis" dices "huic ego causa fui."
<ovid. hero. 18.201>	Scilicet interitus offenderis omine nostri,
<ovid. hero. 18.202>	Litteraque inuisa est hac mea parte tibi.
<ovid. hero. 18.203>	Desino; parce queri. sed uti mare finiat iram,
<ovid. hero. 18.204>	Accedant, quaeso, fac tua uota meis.
<ovid. hero. 18.205>	Pace breui nobis opus est, dum transferor isto;
<ovid. hero. 18.206>	Cum tua contigero litora, perstet hiemps.
<ovid. hero. 18.207>	Istic est aptum nostrae nauale carinae
<ovid. hero. 18.208>	Et melius nulla stat mea puppis aqua.
<ovid. hero. 18.209>	Illic me claudat Boreas, ubi dulce morari est.
<ovid. hero. 18.210>	Tunc piger ad nandum, tunc ego cautus ero
<ovid. hero. 18.211>	Nec faciam surdis conuicia fluctibus ulla
<ovid. hero. 18.212>	Triste nataturo nec querar esse fretum.
<ovid. hero. 18.213>	Me pariter uenti teneant tenerique lacerti,
<ovid. hero. 18.214>	Per causas istic impediarque duas.
<ovid. hero. 18.215>	Cum patietur hiemps, remis ego corporis utar;
<ovid. hero. 18.216>	Lumen in aspectu tu modo semper habe.
<ovid. hero. 18.217>	Interea pro me pernoctet epistula tecum,
<ovid. hero. 18.218>	Quam precor ut minima prosequar ipse mora.
<ovid. hero. 19.1>	Quam mihi misisti uerbis, Leandre, salutem,
<ovid. hero. 19.2>	Vt possim missam rebus habere, ueni.
<ovid. hero. 19.3>	Longa mora est nobis omnis, quae gaudia differt;
<ovid. hero. 19.4>	Da ueniam fassae; non patienter amo.
<ovid. hero. 19.5>	Vrimur igne pari, sed sum tibi uiribus impar;
<ovid. hero. 19.6>	Fortius ingenium suspicor esse uiris;
<ovid. hero. 19.7>	Vt corpus, teneris ita mens infirma puellis;
<ovid. hero. 19.8>	Deficiam, parui temporis adde moram.
<ovid. hero. 19.9>	Vos modo uenando, modo rus geniale colendo,
<ovid. hero. 19.10>	Ponitis in uaria tempora longa mora;
<ovid. hero. 19.11>	Aut fora uos retinent aut unctae dona palaestrae,
<ovid. hero. 19.12>	Flectitis aut freno colla sequacis equi;
<ovid. hero. 19.13>	Nunc uolucrem laqueo, nunc piscem ducitis hamo;
<ovid. hero. 19.14>	Diluitur posito serior hora mero.
<ovid. hero. 19.15>	At mihi summotae, uel si minus acriter urar,
<ovid. hero. 19.16>	Quod faciam, superest praeter amare nihil.
<ovid. hero. 19.17>	Quod superest, facio, teque, o mea sola uoluptas,
<ovid. hero. 19.18>	Plus quoque, quam reddi quod mihi possit, amo.
<ovid. hero. 19.19>	Aut ego cum cara de te nutrice susurro,
<ovid. hero. 19.20>	Quaeque tuum, miror, causa moretur iter,
<ovid. hero. 19.21>	Aut mare prospiciens odioso concita uento
<ovid. hero. 19.22>	Corripio uerbis aequora paene tuis,
<ovid. hero. 19.23>	Aut, ubi saeuitiae paulum grauis unda remisit,
<ovid. hero. 19.24>	Posse quidem, sed te nolle uenire, queror,
<ovid. hero. 19.25>	Dumque queror, lacrimae per amantia lumina manant,
<ovid. hero. 19.26>	Pollice quas tremulo conscia siccat anus.
<ovid. hero. 19.27>	Saepe tui specto si sint in litore passus,
<ovid. hero. 19.28>	Impositas tamquam seruet harena notas,
<ovid. hero. 19.29>	Vtque rogem de te et scribam tibi, siquis Abydo
<ovid. hero. 19.30>	Venerit, aut, quaero, siquis Abydon eat;
<ovid. hero. 19.31>	Quid referam, quotiens dem uestibus oscula, quas tu
<ovid. hero. 19.32>	Hellespontiaca ponis iturus aqua?
<ovid. hero. 19.33>	Sic ubi lux acta est et noctis amicior hora
<ovid. hero. 19.34>	Exhibuit pulso sidera clara die,
<ovid. hero. 19.35>	Protinus in summo uigilantia lumina tecto
<ovid. hero. 19.36>	Ponimus, adsuetae signa notamque uiae,
<ovid. hero. 19.37>	Tortaque uersato ducentes stamina fuso
<ovid. hero. 19.38>	Feminea tardas fallimus arte moras.
<ovid. hero. 19.39>	Quid loquar interea tam longo tempore, quaeris.
<ovid. hero. 19.40>	Nil nisi Leandri nomen in ore meo est.
<ovid. hero. 19.41>	"Iamne putas exisse domo mea gaudia, nutrix,
<ovid. hero. 19.42>	An uigilant omnes et timet ille suos?
<ovid. hero. 19.43>	Iamne suas umeris illum deponere uestes,
<ovid. hero. 19.44>	Pallade iam pingui tinguere membra putas?
<ovid. hero. 19.45>	Adnuit illa fere, non nostra quod oscula curet,
<ovid. hero. 19.46>	Sed mouet obrepens somnus anile caput;
<ovid. hero. 19.47>	Postque morae minimum: "Iam certe nauigat" inquit
<ovid. hero. 19.48>	"Lentaque dimotis bracchia iactat aquis"
<ovid. hero. 19.49>	Paucaque cum tacta perfeci stamina terra,
<ovid. hero. 19.50>	An medio possis, quaerimus, esse freto,
<ovid. hero. 19.51>	Et modo prospicimus, timida modo uoce precamur,
<ovid. hero. 19.52>	Vt tibi det faciles utilis aura uias.
<ovid. hero. 19.53>	Auribus intentis uoces captamus et omnem
<ovid. hero. 19.54>	Aduentus strepitum credimus esse tui.
<ovid. hero. 19.55>	Sic ubi deceptae pars est mihi maxima noctis
<ovid. hero. 19.56>	Acta, subit furtim lumina fessa sopor.
<ovid. hero. 19.57>	Forsitan inuitus, mecum tamen, improbe, dormis,
<ovid. hero. 19.58>	Et, quamquam non uis ipse uenire, uenis;
<ovid. hero. 19.59>	Nam modo te uideor prope iam spectare natantem,
<ovid. hero. 19.60>	Bracchia nunc umeris umida ferre meis,
<ovid. hero. 19.61>	Nunc dare, quae soleo, madidis uelamina membris,
<ovid. hero. 19.62>	Pectora nunc iuncto nostra fouere sinu
<ovid. hero. 19.63>	Multaque praeterea lingua reticenda modesta,
<ovid. hero. 19.64>	Quae fecisse iuuat, facta referre pudet.
<ovid. hero. 19.65>	Me miseram! breuis est haec et non uera uoluptas;
<ovid. hero. 19.66>	Nam tu cum somno semper abire soles.
<ovid. hero. 19.67>	Firmius o cupidi tandem coeamus amantes,
<ovid. hero. 19.68>	Nec careant uera gaudia nostra fide!
<ovid. hero. 19.69>	Cur ego tot uiduas exegi frigida noctes?
<ovid. hero. 19.70>	Cur totiens a me, lente natator, abes?
<ovid. hero. 19.71>	Est mare, confiteor, nondum tractabile nanti;
<ovid. hero. 19.72>	Nocte sed hesterna lenior aura fuit.
<ovid. hero. 19.73>	Cur ea praeterita est? cur non uentura timebas?
<ovid. hero. 19.74>	Tam bona cur periit, nec tibi rapta uia est?
<ovid. hero. 19.75>	Protinus ut similis detur tibi copia cursus,
<ovid. hero. 19.76>	Hoc melior certe, quo prior, illa fuit.
<ovid. hero. 19.77>	At cito mutata est iactati forma profundi;
<ovid. hero. 19.78>	Tempore, cum properas, saepe minore uenis.
<ovid. hero. 19.79>	Hic, puto, deprensus, nil, quod querereris, haberes,
<ovid. hero. 19.80>	Meque tibi amplexo nulla noceret hiemps.
<ovid. hero. 19.81>	Certe ego tum uentos audirem laeta sonantis
<ovid. hero. 19.82>	Et numquam placidas esse precarer aquas.
<ovid. hero. 19.83>	Quid tamen euenit cur sis metuentior undae
<ovid. hero. 19.84>	Contemptumque prius nunc uereare fretum?
<ovid. hero. 19.85>	Nam memini, cum te saeuum ueniente minaxque
<ovid. hero. 19.86>	Non minus, aut multo non minus, aequor erat,
<ovid. hero. 19.87>	Cum tibi clamabam: "sic tu temerarius esto,
<ovid. hero. 19.88>	Ne miserae uirtus sit tua flenda mihi!"
<ovid. hero. 19.89>	Vnde nouus timor hic, quoque illa audacia fugit?
<ovid. hero. 19.90>	Magnus ubi est spretis ille natator aquis?
<ovid. hero. 19.91>	Sis tamen hoc potius, quam quod prius esse solebas,
<ovid. hero. 19.92>	Et facias placidum per mare cautus iter,
<ovid. hero. 19.93>	Dummodo sis idem, dum sic ut scribis amemur,
<ovid. hero. 19.94>	Flammaque non fiat frigidus illa cinis.
<ovid. hero. 19.95>	Non ego tam uentos timeo mea uota morantes,
<ovid. hero. 19.96>	Quam similis uento ne tuus erret amor,
<ovid. hero. 19.97>	Ne non sim tanti, superentque pericula causam,
<ovid. hero. 19.98>	Et uidear merces esse labore minor.
<ovid. hero. 19.99>	Interdum metuo patria ne laedar et impar
<ovid. hero. 19.100>	Dicar Abydeno Thressa puella toro;
<ovid. hero. 19.101>	Ferre tamen possum patientius omnia, quam si
<ovid. hero. 19.102>	Otia nescio qua paelice captus agis,
<ovid. hero. 19.103>	In tua si ueniunt alieni colla lacerti,
<ovid. hero. 19.104>	Fitque nouus nostri finis amoris amor.
<ovid. hero. 19.105>	A! potius peream quam crimine uulnerer isto,
<ovid. hero. 19.106>	Fataque sint culpa nostra priora tua!
<ovid. hero. 19.107>	Nec quia uenturi dederis mihi signa doloris
<ovid. hero. 19.108>	Haec loquor aut fama sollicitata noua;
<ovid. hero. 19.109>	Omnia sed uereor. quis enim securus amauit?
<ovid. hero. 19.110>	Cogit et absentes plura timere locus.
<ovid. hero. 19.111>	Felices illas, sua quas praesentia nosse
<ovid. hero. 19.112>	Crimina uera iubet, falsa timere uetat.
<ovid. hero. 19.113>	Nos tam uana mouet quam facta iniuria fallit,
<ovid. hero. 19.114>	Incitat et morsus error uterque pares.
<ovid. hero. 19.115>	O! utinam uenias, aut ut uentusue paterue
<ovid. hero. 19.116>	Causaque sit certe femina nulla morae.
<ovid. hero. 19.117>	Quodsi quam sciero, moriar, mihi crede, dolendo;
<ovid. hero. 19.118>	Iamdudum pecca, si mea fata petis.
<ovid. hero. 19.119>	Sed neque peccabis, frustraque ego terreor istis,
<ovid. hero. 19.120>	Quoque minus uenias, inuida pugnat hiemps.
<ovid. hero. 19.121>	Me miseram! quanto planguntur litora fluctu,
<ovid. hero. 19.122>	Et latet obscura condita nube dies!
<ovid. hero. 19.123>	Forsitan ad pontum mater pia uenerit Helles
<ovid. hero. 19.124>	Mersaque roratis nata fleatur aquis,
<ovid. hero. 19.125>	An mare ab inuiso priuignae nomine dictum
<ovid. hero. 19.126>	Vexat in aequoream uersa nouerca deam?
<ovid. hero. 19.127>	Non fauet, ut nunc est, teneris locus iste puellis;
<ovid. hero. 19.128>	Hac Helle periit, hac ego laedor aqua.
<ovid. hero. 19.129>	At tibi flammarum memori, Neptune, tuarum
<ovid. hero. 19.130>	Nullus erat uentis impediendus amor,
<ovid. hero. 19.131>	Si neque Amymone nec laudatissima forma
<ovid. hero. 19.132>	Criminis est Tyro fabula uana tui
<ovid. hero. 19.133>	Lucidaque Alcyone Calyceque Hecataeone nata
<ovid. hero. 19.134>	Et nondum nexis angue Medusa comis
<ovid. hero. 19.135>	Flauaque Laodice caeloque recepta Celaeno,
<ovid. hero. 19.136>	Et quarum memini nomina lecta mihi,
<ovid. hero. 19.137>	Has certe pluresque canunt, Neptune, poetae
<ovid. hero. 19.138>	Molle latus lateri composuisse tuo.
<ovid. hero. 19.139>	Cur igitur, totiens uires expertus amoris,
<ovid. hero. 19.140>	Adsuetum nobis turbine claudis iter?
<ovid. hero. 19.141>	Parce, ferox, latoque mari tua proelia misce.
<ovid. hero. 19.142>	Seducit terras haec breuis unda duas.
<ovid. hero. 19.143>	Te decet aut magnas magnum iactare carinas
<ovid. hero. 19.144>	Aut etiam totis classibus esse trucem;
<ovid. hero. 19.145>	Turpe deo pelagi iuuenem terrere natantem,
<ovid. hero. 19.146>	Gloriaque est stagno quolibet ista minor.
<ovid. hero. 19.147>	Nobilis ille quidem est et clarus origine, sed non
<ovid. hero. 19.148>	A tibi suspecto ducit Vlixe genus.
<ovid. hero. 19.149>	Da ueniam seruaque duos; natat ille, sed isdem
<ovid. hero. 19.150>	Corpus Leandri, spes mea pendet aquis.
<ovid. hero. 19.151>	Sternuit en lumen (posito nam scribimus illo),
<ovid. hero. 19.152>	Sternuit et nobis prospera signa dedit.
<ovid. hero. 19.153>	Ecce merum nutrix fastos instillat in ignes,
<ovid. hero. 19.154>	"Crasque erimus plures" inquit et ipsa bibit.
<ovid. hero. 19.155>	Effice nos plures, euicta per aequora lapsus,
<ovid. hero. 19.156>	O penitus toto corde recepte mihi!
<ovid. hero. 19.157>	In tua castra redi, socii desertor amoris.
<ovid. hero. 19.158>	Ponuntur medio cur mea membra toro?
<ovid. hero. 19.159>	Quod timeas, non est; auso Venus ipsa fauebit
<ovid. hero. 19.160>	Sternet et aequoreas aequore nata uias.
<ovid. hero. 19.161>	Ire libet medias ipsi mihi saepe per undas,
<ovid. hero. 19.162>	Sed solet hoc maribus tutius esse fretum.
<ovid. hero. 19.163>	Nam cur hac uectis Phrixo Phrixique sorore
<ovid. hero. 19.164>	Sola dedit uastis femina nomen aquis?
<ovid. hero. 19.165>	Forsitan ad reditum metuas ne tempora desint,
<ovid. hero. 19.166>	Aut gemini nequeas ferre laboris onus;
<ovid. hero. 19.167>	At nos diuersi medium coeamus in aequor
<ovid. hero. 19.168>	Obuiaque in summis oscula demus aquis,
<ovid. hero. 19.169>	Atque ita quisque suas iterum redeamus ad urbes.
<ovid. hero. 19.170>	Exiguum sed plus quam nihil illud erit.
<ovid. hero. 19.171>	Vel pudor hic utinam, qui nos clam cogit amare,
<ovid. hero. 19.172>	Vel timidus famae cedere uellet amor!
<ovid. hero. 19.173>	Nunc male res iunctae, calor et reuerentia, pugnant.
<ovid. hero. 19.174>	Quid sequar, in dubio est; haec decet, ille iuuat.
<ovid. hero. 19.175>	Vt semel intrauit Colchos Pagasaeus Iason,
<ovid. hero. 19.176>	Impositam celeri Phasida puppe tulit;
<ovid. hero. 19.177>	Vt semel Idaeus Lacedaemona uenit adulter,
<ovid. hero. 19.178>	Cum praeda rediit protinus ille sua;
<ovid. hero. 19.179>	Tu quam saepe petis, quod amas, tam saepe relinquis,
<ovid. hero. 19.180>	Et quotiens graue fit puppibus ire, natas.
<ovid. hero. 19.181>	Sic tamen, o iuuenis tumidarum uictor aquarum,
<ovid. hero. 19.182>	Sic facito spernas, ut uereare, fretum.
<ovid. hero. 19.183>	Arte laboratae merguntur ad aequore naues;
<ovid. hero. 19.184>	Tu tua plus remis bracchia posse putas?
<ovid. hero. 19.185>	Quod cupis, hoc nautae metuunt, Leandre, natare;
<ovid. hero. 19.186>	Exitus hic fractis puppibus esse solet.
<ovid. hero. 19.187>	Me miseram! cupio non persuadere quod hortor,
<ovid. hero. 19.188>	Sisque, precor, monitis fortior ipse meis,
<ovid. hero. 19.189>	Dummodo peruenias excussaque saepe per undas
<ovid. hero. 19.190>	Inicias umeris bracchia lassa meis.
<ovid. hero. 19.191>	Sed mihi, caeruleas quotiens obuertor ad undas,
<ovid. hero. 19.192>	Nescio quod pauidum pectora frigus habet.
<ovid. hero. 19.193>	Nec minus hesternae confundor imagine noctis,
<ovid. hero. 19.194>	Quamuis est sacris illa piata meis.
<ovid. hero. 19.195>	Namque sub aurora, iam dormitante lucerna,
<ovid. hero. 19.196>	Somnia quo cerni tempore uera solent,
<ovid. hero. 19.197>	Stamina de digitis cecidere sopore remissis,
<ovid. hero. 19.198>	Collaque puluino nostra ferenda dedi.
<ovid. hero. 19.199>	Hic ego uentosas nantem delphina per undas
<ovid. hero. 19.200>	Cernere non dubia sum mihi uisa fide,
<ovid. hero. 19.201>	Quem postquam bibulis illisit fluctus harenis,
<ovid. hero. 19.202>	Vnda simul miserum uitaque deseruit
<ovid. hero. 19.203>	Quidquid id est, timeo; nec tu mea somnia ride
<ovid. hero. 19.204>	Nec nisi tranquillo bracchia crede mari.
<ovid. hero. 19.205>	Si tibi non parcis, dilectae parce puellae,
<ovid. hero. 19.206>	Quae numquam nisi te sospite sospes ero.
<ovid. hero. 19.207>	Spes tamen est fractis uicinae pacis in undis;
<ovid. hero. 19.208>	Tum placidas tuto pectore finde uias.
<ovid. hero. 19.209>	Interea quoniam nanti freta peruia non sunt,
<ovid. hero. 19.210>	Leniat inuisas littera missa moras.
<ovid. hero. 20.1>	<>
<ovid. hero. 20.2>	<>
<ovid. hero. 20.3>	Pone metum; nihil hic iterum iurabis amanti;
<ovid. hero. 20.4>	Promissam satis est te semel esse mihi.
<ovid. hero. 20.5>	Perlege. discedat sic corpore languor ab isto,
<ovid. hero. 20.6>	Quod meus est ulla parte dolere dolor.
<ovid. hero. 20.7>	Quid pudor ora subit? nam, sicut in aede Dianae,
<ovid. hero. 20.8>	Suspicor ingenuas erubuisse genas.
<ovid. hero. 20.9>	Coniugium pactamque fidem, non crimina posco;
<ovid. hero. 20.10>	Debitus ut coniunx, non ut adulter amo.
<ovid. hero. 20.11>	Verba licet repetas, quae demptus ab arbore fetus
<ovid. hero. 20.12>	Pertulit ad castas me iaciente manus;
<ovid. hero. 20.13>	Inuenies illic id te spondere quod opto
<ovid. hero. 20.14>	Te potius, uirgo, quam meminisse deam.
<ovid. hero. 20.15>	Nunc quoque idem studeo; studium tamen acrius illud
<ovid. hero. 20.16>	Adsumpsit uires auctaque flamma mora est,
<ovid. hero. 20.17>	Quique fuit numquam paruus, nunc tempore longo
<ovid. hero. 20.18>	Et spe, quam dederas tu mihi, creuit amor.
<ovid. hero. 20.19>	Spem mihi tu dederas; meus hic tibi credidit ardor;
<ovid. hero. 20.20>	Non potes hoc factum teste negare dea.
<ovid. hero. 20.21>	Affuit et, praesens, ut erant, tua uerba notauit
<ovid. hero. 20.22>	Et uisa est mota dicta probasse coma.
<ovid. hero. 20.23>	Deceptam dicas nostra te fraude licebit,
<ovid. hero. 20.24>	Dum fraudis nostrae causa feratur amor.
<ovid. hero. 20.25>	Fraus mea quid petiit, nisi uti tibi iungerer uni?
<ovid. hero. 20.26>	Id te, quod quereris, conciliare potest.
<ovid. hero. 20.27>	Non ego natura nec sum tam callidus usu
<ovid. hero. 20.28>	Sollertem tu me, crede, puella, facis.
<ovid. hero. 20.29>	Te mihi compositis, siquid tamen egimus, a me
<ovid. hero. 20.30>	Astrinxit uerbis ingeniosus Amor;
<ovid. hero. 20.31>	Dictatis ab eo feci sponsalia uerbis
<ovid. hero. 20.32>	Consultoque fui iuris Amore uafer.
<ovid. hero. 20.33>	Sit fraus huic facto nomen dicarque dolosus,
<ovid. hero. 20.34>	Si tamen est, quod ames, uelle tenere dolus.
<ovid. hero. 20.35>	En, iterum scribo mittoque rogantia uerba;
<ovid. hero. 20.36>	Altera fraus haec est, quodque queraris habes.
<ovid. hero. 20.37>	Si noceo quod amo, fateor, sine fine nocebo
<ovid. hero. 20.38>	Teque petam, caueas tu licet, usque petam.
<ovid. hero. 20.39>	Per gladios alii placitas rapuere puellas;
<ovid. hero. 20.40>	Scripta mihi caute littera crimen erit?
<ovid. hero. 20.41>	Di faciant possim plures imponere nodos,
<ovid. hero. 20.42>	Vt tua sit nulla libera parte fides.
<ovid. hero. 20.43>	Mille doli restant; cliuo sudamus in imo;
<ovid. hero. 20.44>	Ardor inexpertum nil sinet esse meus.
<ovid. hero. 20.45>	Sit dubium, possisne capi, captabere certe;
<ovid. hero. 20.46>	Exitus in dis est, sed capiere tamen.
<ovid. hero. 20.47>	Vt partem effugias, non omnia retia falles,
<ovid. hero. 20.48>	Quae tibi, quam credis, plura tetendit Amor.
<ovid. hero. 20.49>	Si non proficient artes, ueniemus ad arma,
<ovid. hero. 20.50>	Vique tui cupido rapta ferere sinu.
<ovid. hero. 20.51>	Non sum, qui soleam Paridis reprehendere factum,
<ovid. hero. 20.52>	Nec quemquam, qui uir, posset ut esse, fuit;
<ovid. hero. 20.53>	Nos quoque - sed taceo. mors huius poena rapinae
<ovid. hero. 20.54>	Vt sit, erit, quam te non habuisse, minor.
<ovid. hero. 20.55>	Aut esses formosa minus, peterere modeste.
<ovid. hero. 20.56>	Audaces facie cogimur esse tua.
<ovid. hero. 20.57>	Tu facis hoc oculique tui, quibus ignea cedunt
<ovid. hero. 20.58>	Sidera, qui flammae causa fuere meae;
<ovid. hero. 20.59>	Hoc faciunt flaui crines et eburnea ceruix,
<ovid. hero. 20.60>	Quaeque, precor, ueniant in mea colla manus,
<ovid. hero. 20.61>	Et decor et motus sine rusticitate pudentes,
<ovid. hero. 20.62>	Et, Thetidis qualis uix rear esse, pedes.
<ovid. hero. 20.63>	Cetera si possem laudare, beatior essem,
<ovid. hero. 20.64>	Nec dubito totum quin sibi par sit opus.
<ovid. hero. 20.65>	Hac ego compulsus, non est mirabile, forma
<ovid. hero. 20.66>	Si pignus uolui uocis habere tuae.
<ovid. hero. 20.67>	Denique, dum captam tu te cogare fateri,
<ovid. hero. 20.68>	Insidiis esto capta puella meis.
<ovid. hero. 20.69>	Inuidiam patiar; passo sua praemia dentur.
<ovid. hero. 20.70>	Cur suus a tanto crimine fructus abest?
<ovid. hero. 20.71>	Hesionen Telamon, Briseida cepit Achilles;
<ovid. hero. 20.72>	Vtraque uictorem nempe secuta uirum.
<ovid. hero. 20.73>	Quamlibet accuses et sis irata licebit,
<ovid. hero. 20.74>	Irata liceat dum mihi posse frui.
<ovid. hero. 20.75>	Idem, qui facimus, factam tenuabimus iram,
<ovid. hero. 20.76>	Copia placandi sit modo parta tui.
<ovid. hero. 20.77>	Ante tuos liceat flentes consistere uultus
<ovid. hero. 20.78>	Et liceat lacrimis addere uerba sua,
<ovid. hero. 20.79>	Vtque solent famuli, cum uerbera saeua uerentur,
<ovid. hero. 20.80>	Tendere summissas ad tua crura manus.
<ovid. hero. 20.81>	Ignoras tua iura; uoca. cur arguor absens?
<ovid. hero. 20.82>	Iamdudum dominae more uenire iube.
<ovid. hero. 20.83>	Ipsa meos scindas licet imperiosa capillos,
<ovid. hero. 20.84>	Oraque sint digitis liuida nostra tuis,
<ovid. hero. 20.85>	Omnia perpetiar; tantum fortasse timebo
<ovid. hero. 20.86>	Corpore laedatur ne manus ista meo.
<ovid. hero. 20.87>	Sed neque compedibus nec me compesce catenis;
<ovid. hero. 20.88>	Seruabor firmo uinctus amore tui.
<ovid. hero. 20.89>	Cum bene se quantumque uolet satiauerit ira,
<ovid. hero. 20.90>	Ipsa tibi dices: "quam patienter amat!"
<ovid. hero. 20.91>	Ipsa tibi dices, ubi uideris omnia ferre:
<ovid. hero. 20.92>	"Tam bene qui seruit seruiat iste mihi!"
<ovid. hero. 20.93>	Nunc reus infelix absens agor, et mea, cum sit
<ovid. hero. 20.94>	Optima, non ullo causa tuente perit.
<ovid. hero. 20.95>	Hoc quoque, quod tu uis, sit scriptum iniuria nostrum;
<ovid. hero. 20.96>	Quod de me solo nempe queraris, habes;
<ovid. hero. 20.97>	Non meruit falli mecum quoque Delia; si non
<ovid. hero. 20.98>	Vis mihi promissum reddere, redde deae.
<ovid. hero. 20.99>	Affuit et uidit, cum tu decepta rubebas
<ovid. hero. 20.100>	Et uocem memori condidit aure tuam.
<ovid. hero. 20.101>	Omina re careant; nihil est uiolentius illa,
<ovid. hero. 20.102>	Cum sua, quod nolim, numina laesa uidet.
<ovid. hero. 20.103>	Testis erit Calydonis aper sic saeuus ut illo
<ovid. hero. 20.104>	Sit magis in natum saeua reperta parens;
<ovid. hero. 20.105>	Testis et Actaeon, quondam fera creditus illis,
<ovid. hero. 20.106>	Ipse dedit leto cum quibus ante feras,
<ovid. hero. 20.107>	Quaeque superba parens saxo per corpus oborto
<ovid. hero. 20.108>	Nunc quoque Mygdonia flebilis astat humo.
<ovid. hero. 20.109>	Ei mihi! Cydippe, timeo tibi dicere uerum,
<ovid. hero. 20.110>	Ne uidear causa falsa monere mea;
<ovid. hero. 20.111>	Dicendum tamen est. hoc, tu, mihi crede, quod aegra
<ovid. hero. 20.112>	Ipso nubendi tempore saepe iaces,
<ovid. hero. 20.113>	Consulit ipsa tibi, neu sis periura laborat
<ovid. hero. 20.114>	Et saluam salua te cupit esse fide.
<ovid. hero. 20.115>	Inde fit ut, quotiens exsistere perfida temptas,
<ovid. hero. 20.116>	Peccatum totiens corrigat illa tuum.
<ovid. hero. 20.117>	Parce mouere feros animosae uirginis arcus;
<ovid. hero. 20.118>	Mitis adhuc fieri, si patiare, potest;
<ovid. hero. 20.119>	Parce, precor, teneros corrumpere febribus artus;
<ovid. hero. 20.120>	Seruetur facies ista fruenda mihi;
<ovid. hero. 20.121>	Seruentur uultus ad nostra incendia nati,
<ovid. hero. 20.122>	Quique subest niueo leuis in ore rubor.
<ovid. hero. 20.123>	Hostibus et siquis, ne fias nostra, repugnat,
<ovid. hero. 20.124>	Sic sit ut inualida te solet esse mihi.
<ovid. hero. 20.125>	Torqueor ex aequo uel te nubente uel aegra,
<ovid. hero. 20.126>	Dicere nec possum quid minus ipse uelim.
<ovid. hero. 20.127>	Maceror interdum quod sim tibi causa dolendi,
<ovid. hero. 20.128>	Teque mea laedi calliditate puto.
<ovid. hero. 20.129>	In caput o! nostrum dominae periuria quaeso
<ovid. hero. 20.130>	Eueniant; poena tuta sit illa mea.
<ovid. hero. 20.131>	Ne tamen ignorem quid agas, ad limina crebro
<ovid. hero. 20.132>	Anxius hac illac dissimulanter eo;
<ovid. hero. 20.133>	Subsequor ancillam furtim famulumque requirens
<ovid. hero. 20.134>	Profuerint somni quid tibi quidue cibi.
<ovid. hero. 20.135>	Me miserum, quod non medicorum iussa ministro
<ovid. hero. 20.136>	Effingoque manus insideoque toro.
<ovid. hero. 20.137>	Et rursus miserum, quod me procul inde remoto,
<ovid. hero. 20.138>	Quem minime uellem, forsitan alter adest.
<ovid. hero. 20.139>	Ille manus istas effingit et adsidet aegrae
<ovid. hero. 20.140>	Inuisus superis cum superisque mihi,
<ovid. hero. 20.141>	Dumque suo temptat salientem pollice uenam,
<ovid. hero. 20.142>	Candida per causam bracchia saepe tenet
<ovid. hero. 20.143>	Contrectatque sinus et forsitan oscula iungit;
<ovid. hero. 20.144>	Officio merces plenior ista suo est.
<ovid. hero. 20.145>	Quis tibi permisit nostras praecerpere messes?
<ovid. hero. 20.146>	Ad segetem alterius quis tibi fecit iter?
<ovid. hero. 20.147>	Iste sinus meus est; mea turpiter oscula sumis;
<ovid. hero. 20.148>	A mihi promisso corpore tolle manus.
<ovid. hero. 20.149>	Improbe, tolle manus. quam tangis, nostra futura est;
<ovid. hero. 20.150>	Postmodo si facies istud, adulter eris.
<ovid. hero. 20.151>	Elige de uacuis, quam non sibi uindicet alter;
<ovid. hero. 20.152>	Si nescis, dominum res habet ista suum.
<ovid. hero. 20.153>	Nec mihi credideris; recitetur formula pacti;
<ovid. hero. 20.154>	Neu falsam dicas esse, fac ipse legas.
<ovid. hero. 20.155>	Alterius thalamo (tibi nos, tibi dicimus) exi.
<ovid. hero. 20.156>	Quid facis hic? exi, non uacat iste torus.
<ovid. hero. 20.157>	Nam quod habes et tu scripti uerba altera pacti,
<ovid. hero. 20.158>	Non erit idcirco par tua causa meae.
<ovid. hero. 20.159>	Haec mihi se pepigit, pater hanc tibi, primus ab illa;
<ovid. hero. 20.160>	Sed propior certe quam pater ipsa sibi est.
<ovid. hero. 20.161>	Promisit pater hanc, haec et iurauit amanti;
<ovid. hero. 20.162>	Ille homines, haec est testificata deam;
<ovid. hero. 20.163>	Ille timet mendax, haec et periura uocari;
<ovid. hero. 20.164>	Num dubitas, hic sit maior an ille metus?
<ovid. hero. 20.165>	Denique, ut amborum conferre pericula possis,
<ovid. hero. 20.166>	Respice ad euentus; haec cubat, ille ualet.
<ovid. hero. 20.167>	Nos quoque dissimili certamina mente subimus,
<ovid. hero. 20.168>	Nec spes par nobis nec timor aequus adest;
<ovid. hero. 20.169>	Tu petis ex tuto, grauior mihi morte repulsa est,
<ovid. hero. 20.170>	Idque ego iam, quod tu forsan amabis, amo.
<ovid. hero. 20.171>	Si tibi iustitiae, si recti cura fuisset,
<ovid. hero. 20.172>	Cedere debueras ignibus ipse meis.
<ovid. hero. 20.173>	Nunc, quoniam ferus hic pro causa pugnat iniqua,
<ovid. hero. 20.174>	Ad te, Cydippe, littera nostra redit.
<ovid. hero. 20.175>	Hic facit ut iaceas et sis suspecta Dianae;
<ovid. hero. 20.176>	Hunc tu, si sapias, limen adire uetes.
<ovid. hero. 20.177>	<>
<ovid. hero. 20.178>	<>
<ovid. hero. 20.179>	<>
<ovid. hero. 20.180>	<>
<ovid. hero. 20.181>	Siste metum, uirgo; stabili potiere salute;
<ovid. hero. 20.182>	Fac modo polliciti conscia templa colas.
<ovid. hero. 20.183>	Non boue mactato caelestia numina gaudent,
<ovid. hero. 20.184>	Sed quae praestanda est et sine teste fide.
<ovid. hero. 20.185>	Vt ualeant, aliae ferrum patiuntur et ignes;
<ovid. hero. 20.186>	Fert aliis tristem sucus amarus opem;
<ovid. hero. 20.187>	Nil opus est istis; tantum periuria uita
<ovid. hero. 20.188>	Teque simul serua meque datamque fidem.
<ovid. hero. 20.189>	Praeteritae ueniam dabit ignorantia culpae;
<ovid. hero. 20.190>	Exciderant animo foedera lecta tuo;
<ovid. hero. 20.191>	At monita es modo uoce mea cum casibus istis
<ovid. hero. 20.192>	Quos, quotiens temptas fallere, ferre soles.
<ovid. hero. 20.193>	His quoque uitatis, in partu nempe rogabis.
<ovid. hero. 20.194>	Vt tibi luciferas afferat illa manus?
<ovid. hero. 20.195>	Audiet haec; repetens quae sunt audita, requiret
<ovid. hero. 20.196>	Iste tibi de quo coniuge partus eat;
<ovid. hero. 20.197>	Promittes uotum; scit te promittere falso.
<ovid. hero. 20.198>	Iurabis; scit te fallere posse deos.
<ovid. hero. 20.199>	Non agitur de me; cura maiore laboro;
<ovid. hero. 20.200>	Anxia sunt uitae pectora nostra tuae.
<ovid. hero. 20.201>	Cur modo te dubiam pauidi fleuere parentes
<ovid. hero. 20.202>	Ignaros culpae quos facis esse tuae?
<ovid. hero. 20.203>	Et cur ignorent? matri licet omnia narres;
<ovid. hero. 20.204>	Nil tua, Cydippe, facta pudoris habent.
<ovid. hero. 20.205>	Ordine fac referas ut sis mihi cognita primum,
<ovid. hero. 20.206>	Sacra pharetratae dum facis ipsa deae,
<ovid. hero. 20.207>	Vt te conspecta subito, si forte notasti,
<ovid. hero. 20.208>	Restiterim fixis in tua membra genis,
<ovid. hero. 20.209>	Et, te dum nimium miror, nota certa furoris,
<ovid. hero. 20.210>	Deciderint umeris pallia lapsa meis;
<ovid. hero. 20.211>	Postmodo nescio qua uenisse uolubile malum,
<ovid. hero. 20.212>	Verba ferens doctis insidiosa notis,
<ovid. hero. 20.213>	Quod quia sit lectum sancta praesente Diana,
<ovid. hero. 20.214>	Esse tuam uinctam numine teste fidem.
<ovid. hero. 20.215>	Ne tamen ignoret scripti sententia quae sit,
<ovid. hero. 20.216>	Lecta tibi quondam nunc quoque uerba refer.
<ovid. hero. 20.217>	"Nube, precor, dicet, cui te bona numina iungunt;
<ovid. hero. 20.218>	Quem fore iurasti, sit gener ille mihi.
<ovid. hero. 20.219>	Quisquis is est, placeat, quoniam placet ante Dianae."
<ovid. hero. 20.220>	Talis erit mater, si modo mater erit.
<ovid. hero. 20.221>	Sed tamen ut quaerat quis sim qualisque uideto;
<ovid. hero. 20.222>	Inueniet uobis consuluisse deam.
<ovid. hero. 20.223>	Insula, Carthaeis quondam celeberrima nymphis,
<ovid. hero. 20.224>	Cingitur Aegaeo, nomine Cea, mari.
<ovid. hero. 20.225>	Illa mihi patria est, nec, si generosa probatis
<ovid. hero. 20.226>	Nomina, despectis arguor ortus auis;
<ovid. hero. 20.227>	Sunt et opes nobis, sunt et sine crimine mores;
<ovid. hero. 20.228>	Amplius utque nihil, me tibi iungit amor.
<ovid. hero. 20.229>	Appeteres talem uel non iurata maritum;
<ovid. hero. 20.230>	Iuratae uel non talis habendus erat.
<ovid. hero. 20.231>	Haec tibi me in somnis iaculatrix scribere Phoebe,
<ovid. hero. 20.232>	Haec tibi me uigilem scribere iussit Amor.
<ovid. hero. 20.233>	E quibus alterius mihi iam nocuere sagittae;
<ovid. hero. 20.234>	Alterius noceant ne tibi tela, caue
<ovid. hero. 20.235>	Iuncta salus nostra est; miserere meique tuique.
<ovid. hero. 20.236>	Quid dubitas unam ferre duobus opem?
<ovid. hero. 20.237>	Quod si contigerit, cum iam data signa sonabunt
<ovid. hero. 20.238>	Tinctaque uotiuo sanguine Delos erit,
<ovid. hero. 20.239>	Aurea ponetur mali felicis imago,
<ovid. hero. 20.240>	Causaque uersiculis scripta duobus erit:
<ovid. hero. 20.241>	"Effigie pomi testatur Acontius huius,
<ovid. hero. 20.242>	Quae fuerint in eo scripta, fuisse rata."
<ovid. hero. 20.243>	Longior infirmum ne lasset epistula corpus
<ovid. hero. 20.244>	Clausaque consueto sit sibi fine, uale.
<ovid. hero. 21.1>	<>
<ovid. hero. 21.2>	<>
<ovid. hero. 21.3>	Pertimui scriptumque tuum sine murmure legi,
<ovid. hero. 21.4>	Iuraret ne quos inscia lingua deos;
<ovid. hero. 21.5>	Et, puto, captasses iterum, nisi, ut ipse fateris,
<ovid. hero. 21.6>	Promissam scires me satis esse semel.
<ovid. hero. 21.7>	Nec lectura fui, sed, si tibi dura fuissem,
<ovid. hero. 21.8>	Aucta foret saeuae forsitan ira deae;
<ovid. hero. 21.9>	Omnia cum faciam, cum dem pia tura Dianae,
<ovid. hero. 21.10>	Illa tamen iusta plus tibi parte fauet.
<ovid. hero. 21.11>	<>
<ovid. hero. 21.12>	<>
<ovid. hero. 21.13>	At melius uirgo fauisset uirginis annis,
<ovid. hero. 21.14>	Quos uereor paucos ne uelit esse mihi.
<ovid. hero. 21.15>	Languor enim causis non apparentibus haeret,
<ovid. hero. 21.16>	Adiuuor et nulla fessa medentis ope.
<ovid. hero. 21.17>	Quam tibi nunc gracilem uix haec rescribere quamque
<ovid. hero. 21.18>	Pallida uix cubito membra leuare putas?
<ovid. hero. 21.19>	Huc timor accedit, ne quis nisi conscia nutrix
<ovid. hero. 21.20>	Colloquii nobis sentiat esse uices.
<ovid. hero. 21.21>	Ante fores sedet haec quid agamque rogantibus intus,
<ovid. hero. 21.22>	Vt possim tuto scribere, "dormit" ait;
<ovid. hero. 21.23>	Mox, ubi, secreti longi causa optima, somnus
<ovid. hero. 21.24>	Credibilis tarda desinit esse mora,
<ovid. hero. 21.25>	Iamque uenire uidet quos non admittere durum est,
<ovid. hero. 21.26>	Excreat et pacta dat mihi signa nota.
<ovid. hero. 21.27>	Sicut eram, properans uerba imperfecta relinquo,
<ovid. hero. 21.28>	Et tegitur trepido littera coepta sinu.
<ovid. hero. 21.29>	Inde meos digitos iterum repetita fatigat.
<ovid. hero. 21.30>	Quantus sit nobis aspicis ipse labor,
<ovid. hero. 21.31>	Quo peream, si dignus eras, ut uera loquamur;
<ovid. hero. 21.32>	Sed melior iusto quamque mereris ego.
<ovid. hero. 21.33>	Ergo te propter totiens incerta salutis
<ovid. hero. 21.34>	Commentis poenas doque dedique tuis?
<ovid. hero. 21.35>	Haec nobis formae te laudatore superbae
<ovid. hero. 21.36>	Contingit merces et placuisse nocet?
<ovid. hero. 21.37>	Si, tibi deformis, quod mallem, uisa fuissem,
<ovid. hero. 21.38>	Culpatum nulla corpus egeret ope;
<ovid. hero. 21.39>	Nunc laudata gemo, nunc me certamine uestro
<ovid. hero. 21.40>	Perditis et proprio uulneror ipsa bono.
<ovid. hero. 21.41>	Dum neque tu cedis, nec se putat ille secundum,
<ovid. hero. 21.42>	Tu uotis obstas illius, ille tuis,
<ovid. hero. 21.43>	Ipsa uelut nauis iactor; quam certus in altum
<ovid. hero. 21.44>	Propellit Boreas, aestus et unda refert,
<ovid. hero. 21.45>	Cumque dies caris optata parentibus instat,
<ovid. hero. 21.46>	Immodicus pariter corporis ardor inest.
<ovid. hero. 21.47>	Ei mihi! coniugii tempus crudelis ad ipsum
<ovid. hero. 21.48>	Persephone nostras pulsat acerba fores.
<ovid. hero. 21.49>	Iam pudet, et timeo, quamuis mihi conscia non sim,
<ovid. hero. 21.50>	Offensos uidear ne meruisse deos.
<ovid. hero. 21.51>	Accidere haec aliquis casu contendit, at alter
<ovid. hero. 21.52>	Acceptum Superis hunc negat esse uirum,
<ovid. hero. 21.53>	Neue nihil credas in te quoque dicere famam,
<ovid. hero. 21.54>	Facta ueneficiis pars putat ista tuis.
<ovid. hero. 21.55>	Causa latet, mala nostra patent; uos pace mouetis
<ovid. hero. 21.56>	Aspera summota proelia, plector ego.
<ovid. hero. 21.57>	Dic a nunc solitoque tibi me decipe more;
<ovid. hero. 21.58>	Quid facies odio, sic ubi amore noces?
<ovid. hero. 21.59>	Si laedis quod amas, hostem sapienter amabis;
<ovid. hero. 21.60>	Me, precor, ut serues, perdere uelle uelis!
<ovid. hero. 21.61>	Aut tibi iam nulla est speratae cura puellae,
<ovid. hero. 21.62>	Quam ferus indigna tabe perire sinis,
<ovid. hero. 21.63>	Aut, dea si frustra pro me tibi saeua rogatur,
<ovid. hero. 21.64>	Qua mihi te iactes, gratia nulla tua est.
<ovid. hero. 21.65>	Elige quid fingas. non uis placare Dianam;
<ovid. hero. 21.66>	Immemor es nostris. non potes; illa tuist.
<ovid. hero. 21.67>	Vel numquam mallem uel non mihi tempore in illo
<ovid. hero. 21.68>	Esset in Aegaeis cognita Delos aquis.
<ovid. hero. 21.69>	Tunc mea difficili deducta est aequore nauis
<ovid. hero. 21.70>	Et fuit ad coeptas hora sinistra uias.
<ovid. hero. 21.71>	Quo pede processi? quo me pede limine moui?
<ovid. hero. 21.72>	Picta citae tetigi quo pede texta ratis?
<ovid. hero. 21.73>	Bis tamen aduerso redierunt carbasa uento.
<ovid. hero. 21.74>	Mentior a demens! ille secundus erat;
<ovid. hero. 21.75>	Ille secundus erat, qui me referebat euntem
<ovid. hero. 21.76>	Quique parum felix impediebat iter.
<ovid. hero. 21.77>	Atque utinam constans contra mea uela fuisset!
<ovid. hero. 21.78>	Sed stultum est uenti de leuitate queri.
<ovid. hero. 21.79>	Mota loci fama properabam uisere Delon
<ovid. hero. 21.80>	Et facere ignaua puppe uidebar iter;
<ovid. hero. 21.81>	Quam saepe ut tardis feci conuicia remis
<ovid. hero. 21.82>	Questaque sum uento lintea parca dari.
<ovid. hero. 21.83>	Et iam transieram Myconon, iam Tenon et Andron,
<ovid. hero. 21.84>	Inque meis oculis candida Delos erat;
<ovid. hero. 21.85>	Quam procul ut uidi: "Quid me fugis, insula, dixi?
<ovid. hero. 21.86>	Laberis in magno numquid, ut ante, mari?
<ovid. hero. 21.87>	Institeram terrae, cum iam prope luce peracta
<ovid. hero. 21.88>	Demere purpureis Sol iuga uellet equis;
<ovid. hero. 21.89>	Quos idem solitos postquam reuocauit ad ortus,
<ovid. hero. 21.90>	Comuntur nostrae matre iubente comae;
<ovid. hero. 21.91>	Ipsa dedit gemmas digitis et crinibus aurum
<ovid. hero. 21.92>	Et uestes umeris induit ipsa meis.
<ovid. hero. 21.93>	Protinus egressae Superis, quibus insula sacra est,
<ovid. hero. 21.94>	Flaua salutatis tura merumque damus,
<ovid. hero. 21.95>	Dumque parens aras uotiuo sanguine tingit
<ovid. hero. 21.96>	Sectaque fumosis ingerit exta focis,
<ovid. hero. 21.97>	Sedula me nutrix alias quoque ducit in aedes,
<ovid. hero. 21.98>	Erramusque uago per loca sacra pede,
<ovid. hero. 21.99>	Et modo porticibus spatior, modo munera regum
<ovid. hero. 21.100>	Miror et in cunctis stantia signa locis;
<ovid. hero. 21.101>	Miror et innumeris structam de cornibus aram
<ovid. hero. 21.102>	Et de qua pariens arbore nixa dea est,
<ovid. hero. 21.103>	Et quae praeterea (neque enim meminiue libetue
<ovid. hero. 21.104>	Quidquid ibi uidi dicere) Delos habet.
<ovid. hero. 21.105>	Forsitan haec spectans a te spectabar, Aconti,
<ovid. hero. 21.106>	Visaque simplicitas est mea posse capi.
<ovid. hero. 21.107>	In templum redeo gradibus sublime Dianae;
<ovid. hero. 21.108>	Tutior hoc ecquis debuit esse locus?
<ovid. hero. 21.109>	Mittitur ante pedes malum cum carmine tali.
<ovid. hero. 21.110>	Ei mihi! iuraui nunc quoque paene tibi.
<ovid. hero. 21.111>	Sustulit hoc nutrix mirataque, "perlege" dixit.
<ovid. hero. 21.112>	Insidias legi, magne poeta, tuas.
<ovid. hero. 21.113>	Nomine coniugii dicto confusa pudore
<ovid. hero. 21.114>	Sensi me totis erubuisse genis
<ovid. hero. 21.115>	Luminaque in gremio ueluti defixa tenebam,
<ovid. hero. 21.116>	Lumina propositi facta ministra tui.
<ovid. hero. 21.117>	Improbe, quid gaudes aut quae tibi gloria parta est,
<ovid. hero. 21.118>	Quidue uir elusa uirgine laudis habes?
<ovid. hero. 21.119>	Non ego constiteram sumpta peltata securi,
<ovid. hero. 21.120>	Qualis in Iliaco Penthesilea solo;
<ovid. hero. 21.121>	Nullus Amazonio caelatus balteus auro,
<ovid. hero. 21.122>	Sicut ab Hippolyte, praeda relata tibi est.
<ovid. hero. 21.123>	Verba quid exultas tua si mihi uerba dederunt,
<ovid. hero. 21.124>	Sumque parum prudens apta puella dolis?
<ovid. hero. 21.125>	Cydippen pomum, pomum Schoeneida cepit;
<ovid. hero. 21.126>	Tu nunc Hippomenes scilicet alter eris?
<ovid. hero. 21.127>	At fuerat melius, si te puer iste tenebat,
<ovid. hero. 21.128>	Quem tu nescio quas dicis habere faces,
<ovid. hero. 21.129>	More bonis solito spem non corrumpere fraude;
<ovid. hero. 21.130>	Exoranda tibi, non capienda fui.
<ovid. hero. 21.131>	Cur, me cum peteres, ea non profitenda putabas,
<ovid. hero. 21.132>	Propter quae nobis ipse petendus eras?
<ovid. hero. 21.133>	Cogere cur potius quam persuadere uolebas,
<ovid. hero. 21.134>	Si poteram audita condicione capi?
<ovid. hero. 21.135>	Quid tibi nunc prodest iurandi formula iuris
<ovid. hero. 21.136>	Linguaque praesentem testificata deam?
<ovid. hero. 21.137>	Quae iurat, mens est; nil coniurauimus illa;
<ovid. hero. 21.138>	Illa fidem dictis addere sola potest.
<ovid. hero. 21.139>	Consilium prudensque animi sententia iurat,
<ovid. hero. 21.140>	Et nisi iudicii uincula nulla ualent.
<ovid. hero. 21.141>	Si tibi coniugium uolui promittere nostrum,
<ovid. hero. 21.142>	Exige polliciti debita iura tori,
<ovid. hero. 21.143>	Sed si nil dedimus praeter sine pectore uocem,
<ovid. hero. 21.144>	Verba suis frustra uiribus orba tenes.
<ovid. hero. 21.145>	Non ego iuraui; legi iurantia uerba;
<ovid. hero. 21.146>	Vir mihi non isto more legendus eras.
<ovid. hero. 21.147>	Decipe sic alias, succedat epistula pomo.
<ovid. hero. 21.148>	Si ualet hoc, magnas ditibus aufer opes;
<ovid. hero. 21.149>	Fac iurent reges sua se tibi regna daturos,
<ovid. hero. 21.150>	Sitque tuum, toto quidquid in orbe placet.
<ovid. hero. 21.151>	Maior es hoc ipsa multo, mihi crede, Diana,
<ovid. hero. 21.152>	Si tua tam praesens littera numen habet.
<ovid. hero. 21.153>	Cum tamen haec dixi, cum me tibi firma negaui,
<ovid. hero. 21.154>	Cum bene promissi causa peracta mei est,
<ovid. hero. 21.155>	Confiteor, timeo saeuae Latoidos iram
<ovid. hero. 21.156>	Et corpus laedi suspicor inde meum.
<ovid. hero. 21.157>	Nam quare, quotiens socialia sacra parantur,
<ovid. hero. 21.158>	Nupturae totiens languida membra cadunt?
<ovid. hero. 21.159>	Ter mihi iam ueniens positas Hymenaeus ad aras
<ovid. hero. 21.160>	Fugit et e thalami limine terga dedit,
<ovid. hero. 21.161>	Vixque manu pigra totiens infusa resurgunt
<ovid. hero. 21.162>	Lumina, uix moto corripit igne faces;
<ovid. hero. 21.163>	Saepe coronatis stillant unguenta capillis
<ovid. hero. 21.164>	Et trahitur multo splendida palla croco.
<ovid. hero. 21.165>	Cum tetigit limen, lacrimas mortisque timorem
<ovid. hero. 21.166>	Cernit et a cultu multa remota suo,
<ovid. hero. 21.167>	Et pudet in tristi laetum consurgere turba
<ovid. hero. 21.168>	Quique erat in palla, transit in ora rubor;
<ovid. hero. 21.169>	Proicit ipse sua deductas fronte coronas
<ovid. hero. 21.170>	Spissaque de nitidis tergit amoma comis.
<ovid. hero. 21.171>	At mihi uae! miserae torrentur febribus artus
<ovid. hero. 21.172>	Et grauius iusto pallia pondus habent,
<ovid. hero. 21.173>	Nostraque plorantes uideo super ora parentes
<ovid. hero. 21.174>	Et face pro thalami fax mihi mortis adest.
<ovid. hero. 21.175>	Parce laboranti, picta dea laeta pharetra,
<ovid. hero. 21.176>	Daque salutiferam iam mihi fratris opem.
<ovid. hero. 21.177>	Turpe tibi est, illum causas depellere leti,
<ovid. hero. 21.178>	Te contra titulum mortis habere meae.
<ovid. hero. 21.179>	Numquid, in umbroso cum uelles fonte lauari
<ovid. hero. 21.180>	Imprudens uultus ad tua labra tuli?
<ovid. hero. 21.181>	Praeteriine tuas de tot caelestibus aras,
<ovid. hero. 21.182>	Aque tua est nostra spreta parente parens?
<ovid. hero. 21.183>	Nil ego peccaui, nisi quod periuria legi
<ovid. hero. 21.184>	Inque parum fausto carmine docta fui.
<ovid. hero. 21.185>	Tu quoque pro nobis, si non mentiris amorem,
<ovid. hero. 21.186>	Tura feras; prosint, quae nocuere, manus.
<ovid. hero. 21.187>	Cur, quae succenset quod adhuc tibi pacta puella
<ovid. hero. 21.188>	Non tua sit, fieri ne tua possit agit?
<ovid. hero. 21.189>	Omnia de uiua tibi sunt speranda; quid aufert
<ovid. hero. 21.190>	Saeua mihi uitam, spem tibi diua mei?
<ovid. hero. 21.191>	Nec tu credideris illum, cui destinor uxor,
<ovid. hero. 21.192>	Aegra superposita membra fouere manu.
<ovid. hero. 21.193>	Adsidet ille quidem, quantum permittitur, ipse,
<ovid. hero. 21.194>	Sed meminit nostrum uirginis esse torum.
<ovid. hero. 21.195>	Iam quoque nescio quid de se sensisse uidetur;
<ovid. hero. 21.196>	Nam lacrimae causa saepe latente cadunt,
<ovid. hero. 21.197>	Et minus audacter blanditur et oscula rara
<ovid. hero. 21.198>	Appetit et timido me uocat ore suam.
<ovid. hero. 21.199>	Nec miror sensisse, notis cum prodar apertis;
<ovid. hero. 21.200>	In dextrum uersor, cum uenit ille, latus
<ovid. hero. 21.201>	Nec loquor et tecto simulatur lumine somnus,
<ovid. hero. 21.202>	Captantem tactus reicioque manum.
<ovid. hero. 21.203>	Ingemit et tacito suspirat pectore, me quod
<ovid. hero. 21.204>	Infensam, quamuis non mereatur, habet.
<ovid. hero. 21.205>	Ei mihi, quod gaudes et te iuuat ista uoluptas!
<ovid. hero. 21.206>	Ei mihi, quod sensus sum tibi fassa meos!
<ovid. hero. 21.207>	Si mihi lingua foret tu nostra iustius ira,
<ovid. hero. 21.208>	Qui mihi tendebas retia, dignus eras.
<ovid. hero. 21.209>	Scribis ut inualidum liceat tibi uisere corpus.
<ovid. hero. 21.210>	Es procul a nobis, et tamen inde noces.
<ovid. hero. 21.211>	Mirabar quare tibi nomen Acontius esset;
<ovid. hero. 21.212>	Quod faciat longe uulnus, acumen habes;
<ovid. hero. 21.213>	Certe ego conualui nondum de uulnere tali,
<ovid. hero. 21.214>	Vt iaculo scriptis eminus icta tuis.
<ovid. hero. 21.215>	Quid tamen huc uenias? sane miserabile corpus
<ovid. hero. 21.216>	Ingenii uideas magna tropaea tui!
<ovid. hero. 21.217>	Concidimus macie; color est sine sanguine, qualem
<ovid. hero. 21.218>	In pomo refero mente fuisse tuo;
<ovid. hero. 21.219>	Candida nec mixto sublucent ora rubore;
<ovid. hero. 21.220>	Forma noui talis marmoris esse solet;
<ovid. hero. 21.221>	Argenti color est inter conuiuia talis,
<ovid. hero. 21.222>	Quod tactum gelidae frigore pallet aquae.
<ovid. hero. 21.223>	Si me nunc uideas, uisam prius esse negabis,
<ovid. hero. 21.224>	"Arte nec est, dices, ista petenda mea",
<ovid. hero. 21.225>	Promissique fidem, ne sim tibi iuncta, remittes
<ovid. hero. 21.226>	Et cupies illud non meminisse deam.
<ovid. hero. 21.227>	Forsitan et facies iurem ut contraria rursus,
<ovid. hero. 21.228>	Quaeque legam mittes altera uerba mihi.
<ovid. hero. 21.229>	Sed tamen aspiceres uellem, prout ipse rogabas,
<ovid. hero. 21.230>	Et discas sponsae languida membra tuae.
<ovid. hero. 21.231>	Durius et ferro cum sit tibi pectus, Aconti,
<ovid. hero. 21.232>	Tu ueniam nostris uocibus ipse petas.
<ovid. hero. 21.233>	Ne tamen ignores, ope qua reualescere possim,
<ovid. hero. 21.234>	Quaeritur a Delphis fata canente deo;
<ovid. hero. 21.235>	Is quoque nescio quam, nunc ut uaga fama susurrat,
<ovid. hero. 21.236>	Neclectam queritur testis habere fidem.
<ovid. hero. 21.237>	Hoc deus et uates, hoc et mea carmina dicunt.
<ovid. hero. 21.238>	A! desunt uoto carmina nulla tuo.
<ovid. hero. 21.239>	Vnde tibi fauor hic? nisi si noua forte reperta est.
<ovid. hero. 21.240>	Quae capiat magnos littera lecta deos;
<ovid. hero. 21.241>	Teque tenente deos numen sequor ipsa deorum
<ovid. hero. 21.242>	Doque libens uictas in tua uota manus
<ovid. hero. 21.243>	Fassaque sum matri deceptae foedera linguae
<ovid. hero. 21.244>	Lumina fixa tenens plena pudoris humo.
<ovid. hero. 21.245>	Cetera cura tua est; plus hoc quoque uirgine factum,
<ovid. hero. 21.246>	Non timuit tecum quod mea charta loqui.
<ovid. hero. 21.247>	Iam satis inualidos calamo lassauimus artus,
<ovid. hero. 21.248>	Et manus officium longius aegra negat.
<ovid. hero. 21.249>	Quid, nisi si cupio me iam coniungere tecum,
<ovid. hero. 21.250>	Restat? ut ascribat littera nostra "uale".
