<luca. phar. 1.1>	Bella per Emathios plus quam ciuilia campos,
<luca. phar. 1.2>	Iusque datum sceleri canimus, populumque potentem
<luca. phar. 1.3>	In sua uictrici conuersum uiscera dextra,
<luca. phar. 1.4>	Cognatasque acies, et rupto foedere regni
<luca. phar. 1.5>	Certatum totis concussi uiribus orbis
<luca. phar. 1.6>	In commune nefas, infestisque obuia signis
<luca. phar. 1.7>	Signa, pares aquilas et pila minantia pilis.
<luca. phar. 1.8>	Quis furor, o ciues, quae tanta licentia ferri
<luca. phar. 1.9>	Gentibus inuisis Latium praebere cruorem?
<luca. phar. 1.10>	Cumque superba foret Babylon spolianda trophaeis
<luca. phar. 1.11>	Ausoniis umbraque erraret Crassus inulta,
<luca. phar. 1.12>	Bella geri placuit nullos habitura triumphos?
<luca. phar. 1.13>	Heu quantum terrae potuit pelagique parari
<luca. phar. 1.14>	Hoc quem ciuiles hauserunt sanguine dextrae,
<luca. phar. 1.15>	Vnde uenit Titan, et nox ubi sidera condit,
<luca. phar. 1.16>	Quaque dies medius flagrantibus aestuat horis
<luca. phar. 1.17>	Et qua bruma rigens ac nescia uere remitti
<luca. phar. 1.18>	Adstringit Scythico glacialem frigore pontum!
<luca. phar. 1.19>	Sub iuga iam Seres, iam barbarus isset Araxes,
<luca. phar. 1.20>	Et gens si qua iacet nascenti conscia Nilo.
<luca. phar. 1.21>	Tum, si tantus amor belli tibi, Roma, nefandi,
<luca. phar. 1.22>	Totum sub Latias leges cum miseris orbem,
<luca. phar. 1.23>	In te uerte manus; nondum tibi defuit hostis.
<luca. phar. 1.24>	At nunc semirutis pendent quod moenia tectis
<luca. phar. 1.25>	Vrbibus Italiae lapsisque ingentia muris
<luca. phar. 1.26>	Saxa iacent nulloque domus custode tenentur
<luca. phar. 1.27>	Rarus et antiquis habitator in urbibus errat,
<luca. phar. 1.28>	Horrida quod dumis multosque inarata per annos
<luca. phar. 1.29>	Hesperia est desuntque manus poscentibus aruis,
<luca. phar. 1.30>	Non tu, Pyrrhe ferox, nec tantis cladibus auctor
<luca. phar. 1.31>	Poenus erit; nulli penitus descendere ferro
<luca. phar. 1.32>	Contigit; alta sedent ciuilis uulnera dextrae.
<luca. phar. 1.33>	Quod si non aliam uenturo fata Neroni
<luca. phar. 1.34>	Inuenere uiam magnoque aeterna parantur
<luca. phar. 1.35>	Regna deis caelumque suo seruire Tonanti
<luca. phar. 1.36>	Non nisi saeuorum potuit post bella gigantum,
<luca. phar. 1.37>	Iam nihil, o superi, querimur, scelera ista nefasque
<luca. phar. 1.38>	Hac mercede placent; diros Pharsalia campos
<luca. phar. 1.39>	Inpleat et Poeni saturentur sanguine manes;
<luca. phar. 1.40>	Vltima funesta concurrant proelia Munda;
<luca. phar. 1.41>	His, Caesar, Perusina fames Mutinaeque labores
<luca. phar. 1.42>	Accedant fatis et quas premit aspera classes
<luca. phar. 1.43>	Leucas et ardenti seruilia bella sub Aetna:
<luca. phar. 1.44>	Multum Roma tamen debet ciuilibus armis,
<luca. phar. 1.45>	Quod tibi res acta est. Te, cum statione peracta
<luca. phar. 1.46>	Astra petes serus, praelati regia caeli
<luca. phar. 1.47>	Excipiet gaudente polo; seu sceptra tenere,
<luca. phar. 1.48>	Seu te flammigeros Phoebi conscendere currus,
<luca. phar. 1.49>	Telluremque nihil mutato sole timentem
<luca. phar. 1.50>	Igne uago lustrare iuuet, tibi numine ab omni
<luca. phar. 1.51>	Cedetur, iurisque tui natura relinquet,
<luca. phar. 1.52>	Quis deus esse uelis, ubi regnum ponere mundi.
<luca. phar. 1.53>	Sed neque in arctoo sedem tibi legeris orbe,
<luca. phar. 1.54>	Nec polus auersi calidus qua uergitur austri,
<luca. phar. 1.55>	Vnde tuam uideas obliquo sidere Romam.
<luca. phar. 1.56>	Aetheris immensi partem si presseris unam,
<luca. phar. 1.57>	Sentiet axis onus. Librati pondera caeli
<luca. phar. 1.58>	Orbe tene medio; pars aetheris illa sereni
<luca. phar. 1.59>	Tota uacet, nullaeque obstent a Caesare nubes.
<luca. phar. 1.60>	Tum genus humanum positis sibi consulat armis,
<luca. phar. 1.61>	Inque uicem gens omnis amet; pax missa per orbem
<luca. phar. 1.62>	Ferrea belligeri compescat limina Iani.
<luca. phar. 1.63>	Sed mihi iam numen, nec, si te pectore uates
<luca. phar. 1.64>	Accipio, Cirrhaea uelim secreta mouentem
<luca. phar. 1.65>	Sollicitare deum Bacchumque auertere Nysa:
<luca. phar. 1.66>	Tu satis ad uires Romana in carmina dandas.
<luca. phar. 1.67>	Fert animus causas tantarum expromere rerum,
<luca. phar. 1.68>	Inmensumque aperitur opus, quid in arma furentem
<luca. phar. 1.69>	Inpulerit populum, quid pacem excusserit orbi:
<luca. phar. 1.70>	Inuida fatorum series summisque negatum
<luca. phar. 1.71>	Stare diu nimioque graues sub pondere lapsus
<luca. phar. 1.72>	Nec se Roma ferens. Sic cum compage soluta
<luca. phar. 1.73>	Saecula tot mundi suprema coegerit hora,
<luca. phar. 1.74>	Antiquum repetens iterum chaos, omnia mixtis
<luca. phar. 1.75>	Sidera sideribus concurrent, ignea pontum
<luca. phar. 1.76>	Astra petent, tellus extendere litora nolet
<luca. phar. 1.77>	Excutietque fretum, fratri contraria Phoebe
<luca. phar. 1.78>	Ibit et obliquum bigas agitare per orbem
<luca. phar. 1.79>	Indignata diem poscet sibi, totaque discors
<luca. phar. 1.80>	Machina diuulsi turbabit foedera mundi.
<luca. phar. 1.81>	In se magna ruunt; laetis hunc numina rebus
<luca. phar. 1.82>	Crescendi posuere modum. Nec gentibus ullis
<luca. phar. 1.83>	Commodat in populum terrae pelagique potentem
<luca. phar. 1.84>	Inuidiam Fortuna suam: tu causa malorum
<luca. phar. 1.85>	Facta tribus dominis communis, Roma, nec umquam
<luca. phar. 1.86>	In turbam missi feralia foedera regni.
<luca. phar. 1.87>	O male concordes nimiaque cupidine caeci!
<luca. phar. 1.88>	Quid miscere iuuat uires orbemque tenere
<luca. phar. 1.89>	In medio? Dum terra fretum terramque leuabit
<luca. phar. 1.90>	Aer et longi uoluent Titana labores
<luca. phar. 1.91>	Noxque diem caelo totidem per signa sequetur,
<luca. phar. 1.92>	Nulla fides regni sociis, omnisque potestas
<luca. phar. 1.93>	Inpatiens consortis erit. Nec gentibus ullis
<luca. phar. 1.94>	Credite, nec longe fatorum exempla petantur:
<luca. phar. 1.95>	Fraterno primi maduerunt sanguine muri.
<luca. phar. 1.96>	Nec pretium tanti tellus pontusque furoris
<luca. phar. 1.97>	Tunc erat: exiguum dominos commisit asylum.
<luca. phar. 1.98>	Temporis angusti mansit concordia discors,
<luca. phar. 1.99>	Paxque fuit non sponte ducum; nam sola futuri
<luca. phar. 1.100>	Crassus erat belli medius mora. Qualiter undas
<luca. phar. 1.101>	Qui secat et geminum gracilis mare separat Isthmos
<luca. phar. 1.102>	Nec patitur conferre fretum, si terra recedat,
<luca. phar. 1.103>	Ionium Aegaeo frangat mare: sic ubi saeua
<luca. phar. 1.104>	Arma ducum dirimens miserando funere Crassus
<luca. phar. 1.105>	Assyrias Latio maculauit sanguine Carrhas,
<luca. phar. 1.106>	Parthica Romanos soluerunt damna furores.
<luca. phar. 1.107>	Plus illa uobis acie quam creditis actum est,
<luca. phar. 1.108>	Arsacidae: bellum uictis ciuile dedistis.
<luca. phar. 1.109>	Diuiditur ferro regnum, populique potentis,
<luca. phar. 1.110>	Quae mare, quae terras, quae totum possidet orbem
<luca. phar. 1.111>	Non cepit fortuna duos. Nam pignora iuncti
<luca. phar. 1.112>	Sanguinis et diro ferales omine taedas
<luca. phar. 1.113>	Abstulit ad manes Parcarum Iulia saeua
<luca. phar. 1.114>	Intercepta manu. Quod si tibi fata dedissent
<luca. phar. 1.115>	Maiores in luce moras, tu sola furentem
<luca. phar. 1.116>	Inde uirum poteras atque hinc retinere parentem
<luca. phar. 1.117>	Armatasque manus excusso iungere ferro,
<luca. phar. 1.118>	Vt generos soceris mediae iunxere Sabinae.
<luca. phar. 1.119>	Morte tua discussa fides, bellumque mouere
<luca. phar. 1.120>	Permissum ducibus. Stimulos dedit aemula uirtus:
<luca. phar. 1.121>	Tu, noua ne ueteres obscurent acta triumphos
<luca. phar. 1.122>	Et uictis cedat piratica laurea Gallis,
<luca. phar. 1.123>	Magne, times; te iam series ususque laborum
<luca. phar. 1.124>	Erigit impatiensque loci fortuna secundi.
<luca. phar. 1.125>	Nec quemquam iam ferre potest Caesarue priorem
<luca. phar. 1.126>	Pompeiusue parem. Quis iustius induit arma?
<luca. phar. 1.127>	Scire nefas; magno se iudice quisque tuetur:
<luca. phar. 1.128>	Victrix causa deis placuit, sed uicta Catoni.
<luca. phar. 1.129>	Nec coiere pares. Alter uergentibus annis
<luca. phar. 1.130>	In senium longoque togae tranquillior usu
<luca. phar. 1.131>	Dedidicit iam pace ducem, famaeque petitor
<luca. phar. 1.132>	Multa dare in uulgus, totus popularibus auris
<luca. phar. 1.133>	Inpelli, plausuque sui gaudere theatri,
<luca. phar. 1.134>	Nec reparare nouas uires, multumque priori
<luca. phar. 1.135>	Credere fortunae. Stat, magni nominis umbra,
<luca. phar. 1.136>	Qualis frugifero quercus sublimis in agro
<luca. phar. 1.137>	Exuuias ueteris populi sacrataque gestans
<luca. phar. 1.138>	Dona ducum; nec iam ualidis radicibus haeret,
<luca. phar. 1.139>	Pondere fixa suo est, nudosque per aera ramos
<luca. phar. 1.140>	Effundens, trunco non frondibus efficit umbram;
<luca. phar. 1.141>	Sed quamuis primo nutet casura sub Euro,
<luca. phar. 1.142>	Tot circum siluae firmo se robore tollant,
<luca. phar. 1.143>	Sola tamen colitur. Sed non in Caesare tantum
<luca. phar. 1.144>	Nomen erat nec fama ducis, sed nescia uirtus
<luca. phar. 1.145>	Stare loco, solusque pudor non uincere bello;
<luca. phar. 1.146>	Acer et indomitus, quo spes quoque ira uocasset
<luca. phar. 1.147>	Ferre manum, et numquam temerando parcere ferro,
<luca. phar. 1.148>	Successus urguere suos, instare fauori
<luca. phar. 1.149>	Numinis, inpellens quidquid sibi summa petenti
<luca. phar. 1.150>	Obstaret, gaudensque uiam fecisse ruina.
<luca. phar. 1.151>	Qualiter expressum uentis per nubila fulmen
<luca. phar. 1.152>	Aetheris inpulsi sonitu mundique fragore
<luca. phar. 1.153>	Emicuit rupitque diem populosque pauentes
<luca. phar. 1.154>	Terruit obliqua praestringens lumina flamma;
<luca. phar. 1.155>	In sua templa furit, nullaque exire uetante
<luca. phar. 1.156>	Materia magnamque cadens magnamque reuertens
<luca. phar. 1.157>	Dat stragem late sparsosque recolligit ignes.
<luca. phar. 1.158>	Hae ducibus causae; suberant sed publica belli
<luca. phar. 1.159>	Semina, quae populos semper mersere potentes.
<luca. phar. 1.160>	Namque ut opes nimias mundo fortuna subacto
<luca. phar. 1.161>	Intulit, et rebus mores cessere secundis,
<luca. phar. 1.162>	Praedaque et hostiles luxum suasere rapinae,
<luca. phar. 1.163>	Non auro tectisue modus, mensasque priores
<luca. phar. 1.164>	Aspernata fames; cultus gestare decoros
<luca. phar. 1.165>	Vix nuribus rapuere mares; fecunda uirorum
<luca. phar. 1.166>	Paupertas fugitur, totoque accersitur orbe
<luca. phar. 1.167>	Quo gens quaeque perit: tunc longos iungere fines
<luca. phar. 1.168>	Agrorum, et quondam duro sulcata Camilli
<luca. phar. 1.169>	Vomere et antiquos Curiorum passa ligones
<luca. phar. 1.170>	Longa sub ignotis extendere rura colonis.
<luca. phar. 1.171>	Non erat is populus quem pax tranquilla iuuaret,
<luca. phar. 1.172>	Quem sua libertas inmotis pasceret armis.
<luca. phar. 1.173>	Inde irae faciles et, quod suasisset egestas,
<luca. phar. 1.174>	Vile nefas magnumque decus ferroque petendum,
<luca. phar. 1.175>	Plus patria potuisse sua, mensuraque iuris
<luca. phar. 1.176>	Vis erat; hinc leges et plebis scita coactae
<luca. phar. 1.177>	Et cum consulibus turbantes iura tribuni;
<luca. phar. 1.178>	Hinc rapti fasces pretio sectorque fauoris
<luca. phar. 1.179>	Ipse sui populus letalisque ambitus Vrbi
<luca. phar. 1.180>	Annua uenali referens certamina Campo;
<luca. phar. 1.181>	Hinc usura uorax auidumque in tempora faenus
<luca. phar. 1.182>	Et concussa fides et multis utile bellum.
<luca. phar. 1.183>	Iam gelidas Caesar cursu superauerat Alpes
<luca. phar. 1.184>	Ingentisque animo motus bellumque futurum
<luca. phar. 1.185>	Ceperat. Vt uentum est parui Rubiconis ad undas,
<luca. phar. 1.186>	Ingens uisa duci patriae trepidantis imago
<luca. phar. 1.187>	Clara per obscuram uoltu maestissima noctem,
<luca. phar. 1.188>	Turrigero canos effundens uertice crines,
<luca. phar. 1.189>	Caesarie lacera nudisque adstare lacertis
<luca. phar. 1.190>	Et gemitu permixta loqui: "Quo tenditis ultra?
<luca. phar. 1.191>	Quo fertis mea signa, uiri? Si iure uenitis,
<luca. phar. 1.192>	Si ciues, huc usque licet." Tunc perculit horror
<luca. phar. 1.193>	Membra ducis, riguere comae, gressumque cohercens
<luca. phar. 1.194>	Languor in extrema tenuit uestigia ripa.
<luca. phar. 1.195>	Mox ait: "O magnae qui moenia prospicis urbis
<luca. phar. 1.196>	Tarpeia de rupe, Tonans, Phrygiique penates
<luca. phar. 1.197>	Gentis Iuleae et rapti secreta Quirini
<luca. phar. 1.198>	Et residens celsa Latiaris Iuppiter Alba
<luca. phar. 1.199>	Vestalesque foci summique o numinis instar,
<luca. phar. 1.200>	Roma, faue coeptis; non te furialibus armis
<luca. phar. 1.201>	Persequor; en adsum, uictor terraque marique,
<luca. phar. 1.202>	Caesar, ubique tuus (liceat modo), nunc quoque, miles.
<luca. phar. 1.203>	Ille erit, ille nocens, qui me tibi fecerit hostem."
<luca. phar. 1.204>	Inde moras soluit belli tumidumque per amnem
<luca. phar. 1.205>	Signa tulit propere; sic ut squalentibus aruis
<luca. phar. 1.206>	Aestiferae Libyes uiso leo comminus hoste
<luca. phar. 1.207>	Subsedit dubius, totam dum colligit iram;
<luca. phar. 1.208>	Mox ubi se saeuae stimulauit uerbere caudae
<luca. phar. 1.209>	Erexitque iubam et uasto graue murmur hiatu
<luca. phar. 1.210>	Infremuit, tunc, torta leuis si lancea Mauri
<luca. phar. 1.211>	Haereat aut latum subeant uenabula pectus,
<luca. phar. 1.212>	Per ferrum tanti securus uolneris exit.
<luca. phar. 1.213>	Fonte cadit modico paruisque inpellitur undis
<luca. phar. 1.214>	Puniceus Rubicon, cum feruida canduit aestas,
<luca. phar. 1.215>	Perque imas serpit ualles et Gallica certus
<luca. phar. 1.216>	Limes ab Ausoniis disterminat arua colonis.
<luca. phar. 1.217>	Tum uires praebebat hiemps, atque auxerat undas
<luca. phar. 1.218>	Tertia iam grauido pluuialis Cynthia cornu
<luca. phar. 1.219>	Et madidis euri resolutae flatibus Alpes.
<luca. phar. 1.220>	Primus in obliquum sonipes opponitur amnem
<luca. phar. 1.221>	Excepturus aquas; molli tum cetera rumpit
<luca. phar. 1.222>	Turba uado faciles iam fracti fluminis undas.
<luca. phar. 1.223>	Caesar, ut aduersam superato gurgite ripam
<luca. phar. 1.224>	Attigit Hesperiae uetitis et constitit aruis,
<luca. phar. 1.225>	"Hic," ait "hic pacem temerataque iura relinquo;
<luca. phar. 1.226>	Te, Fortuna, sequor; procul hinc iam foedera sunto.
<luca. phar. 1.227>	Credidimus fatis, utendum est iudice bello."
<luca. phar. 1.228>	Sic fatus noctis tenebris rapit agmina ductor
<luca. phar. 1.229>	Inpiger; it torto Balearis uerbere fundae
<luca. phar. 1.230>	Ocior et missa Parthi post terga sagitta
<luca. phar. 1.231>	Vicinumque minax inuadit Ariminum, et ignes
<luca. phar. 1.232>	Solis lucifero fugiebant astra relicto.
<luca. phar. 1.233>	Iamque dies primos belli uisura tumultus
<luca. phar. 1.234>	Exoritur; seu sponte deum, seu turbidus auster
<luca. phar. 1.235>	Inpulerat, maestam tenuerunt nubila lucem.
<luca. phar. 1.236>	Constitit ut capto iussus deponere miles
<luca. phar. 1.237>	Signa foro, stridor lituum clangorque tubarum
<luca. phar. 1.238>	Non pia concinuit cum rauco classica cornu.
<luca. phar. 1.239>	Rupta quies populi, stratisque excita iuuentus
<luca. phar. 1.240>	Deripuit sacris adfixa penatibus arma
<luca. phar. 1.241>	Quae pax longa dabat; nuda iam crate fluentis
<luca. phar. 1.242>	Inuadunt clipeos curuataque cuspide pila
<luca. phar. 1.243>	Et scabros nigrae morsu robiginis enses.
<luca. phar. 1.244>	Vt notae fulsere aquilae Romanaque signa
<luca. phar. 1.245>	Et celsus medio conspectus in agmine Caesar,
<luca. phar. 1.246>	Deriguere metu; gelidus pauor occupat artus,
<luca. phar. 1.247>	Et tacito mutos uoluunt in pectore questus:
<luca. phar. 1.248>	"O male uicinis haec moenia condita Gallis,
<luca. phar. 1.249>	O tristi damnata loco! Pax alta per omnis
<luca. phar. 1.250>	Et tranquilla quies populos; nos praeda furentum
<luca. phar. 1.251>	Primaque castra sumus. Melius, Fortuna, dedisses
<luca. phar. 1.252>	Orbe sub eoo sedem gelidaque sub arcto
<luca. phar. 1.253>	Errantesque domos, Latii quam claustra tueri.
<luca. phar. 1.254>	Nos primi Senonum motus Cimbrumque furentem
<luca. phar. 1.255>	Vidimus et Martem Libyes cursumque furoris
<luca. phar. 1.256>	Teutonici; quotiens Romam fortuna lacessit,
<luca. phar. 1.257>	Hac iter est bellis." Gemitu sic quisque latenti,
<luca. phar. 1.258>	Non ausus timuisse palam; uox nulla dolori
<luca. phar. 1.259>	Credita; sed quantum, uolucres cum bruma cohercet,
<luca. phar. 1.260>	Rura silent mediusque tacet sine murmure pontus,
<luca. phar. 1.261>	Tanta quies. Noctis gelidas lux soluerat umbras,
<luca. phar. 1.262>	Ecce faces belli dubiaeque in proelia menti
<luca. phar. 1.263>	Vrguentes addunt stimulos cunctasque pudoris
<luca. phar. 1.264>	Rumpunt fata moras; iustos fortuna laborat
<luca. phar. 1.265>	Esse ducis motus et causas inuenit armis:
<luca. phar. 1.266>	Expulit ancipiti discordes Vrbe tribunos
<luca. phar. 1.267>	Victo iure minax iactatis curia Gracchis.
<luca. phar. 1.268>	Hos iam mota ducis uicinaque signa petentes
<luca. phar. 1.269>	Audax uenali comitatur Curio lingua,
<luca. phar. 1.270>	Vox quondam populi libertatemque tueri
<luca. phar. 1.271>	Ausus et armatos plebi miscere potentes.
<luca. phar. 1.272>	Vtque ducem uarias uoluentem pectore curas
<luca. phar. 1.273>	Conspexit: "Dum uoce tuae potuere iuuari,
<luca. phar. 1.274>	Caesar," ait "partes, quamuis nolente senatu,
<luca. phar. 1.275>	Traximus imperium, tunc cum mihi rostra tenere
<luca. phar. 1.276>	Ius erat et dubios in te transferre Quirites.
<luca. phar. 1.277>	At postquam leges bello siluere coactae,
<luca. phar. 1.278>	Pellimur e patriis laribus patimurque uolentes
<luca. phar. 1.279>	Exilium; tua nos faciet uictoria ciues.
<luca. phar. 1.280>	Dum trepidant nullo firmatae robore partes,
<luca. phar. 1.281>	Tolle moras; semper nocuit differre paratis.
<luca. phar. 1.282>	Par labor atque metus pretio maiore petuntur:
<luca. phar. 1.283>	Bellantem geminis tenuit te Gallia lustris,
<luca. phar. 1.284>	Pars quota terrarum? facili si proelia pauca
<luca. phar. 1.285>	Gesseris euentu, tibi Roma subegerit orbem.
<luca. phar. 1.286>	Nunc neque te longi remeantem pompa triumphi
<luca. phar. 1.287>	Excipit, aut sacras poscunt Capitolia laurus;
<luca. phar. 1.288>	Liuor edax tibi cuncta negat, gentesque subactas
<luca. phar. 1.289>	Vix impune feres. Socerum depellere regno
<luca. phar. 1.290>	Decretum genero est; partiri non potes orbem,
<luca. phar. 1.291>	Solus habere potes." Sic postquam fatus, et ipsi
<luca. phar. 1.292>	In bellum prono tantum tamen addidit irae
<luca. phar. 1.293>	Accenditque ducem, quantum clamore iuuatur
<luca. phar. 1.294>	Eleus sonipes, quamuis iam carcere clauso
<luca. phar. 1.295>	Inmineat foribus pronusque repagula laxet.
<luca. phar. 1.296>	Conuocat armatos extemplo ad signa maniplos,
<luca. phar. 1.297>	Vtque satis trepidum turba coeunte tumultum
<luca. phar. 1.298>	Conposuit uultu dextraque silentia iussit:
<luca. phar. 1.299>	"Bellorum o socii, qui mille pericula Martis
<luca. phar. 1.300>	Mecum" ait "experti decimo iam uincitis anno,
<luca. phar. 1.301>	Hoc cruor arctois meruit diffusus in aruis
<luca. phar. 1.302>	Vulneraque et mortes hiemesque sub Alpibus actae?
<luca. phar. 1.303>	Non secus ingenti bellorum Roma tumultu
<luca. phar. 1.304>	Concutitur quam si Poenus transcenderit Alpes
<luca. phar. 1.305>	Hannibal: implentur ualido tirone cohortes;
<luca. phar. 1.306>	In classem cadit omne nemus; terraque marique
<luca. phar. 1.307>	Iussus Caesar agi. Quid? si mihi signa iacerent
<luca. phar. 1.308>	Marte sub aduerso ruerentque in terga feroces
<luca. phar. 1.309>	Gallorum populi? Nunc cum fortuna secundis
<luca. phar. 1.310>	Mecum rebus agat superique ad summa uocantes,
<luca. phar. 1.311>	Tentamur. Veniat longa dux pace solutus
<luca. phar. 1.312>	Milite cum subito partesque in bella togatae
<luca. phar. 1.313>	Marcellusque loquax et nomina uana, Catones.
<luca. phar. 1.314>	Scilicet extremi Pompeium emptique clientes
<luca. phar. 1.315>	Continuo per tot satiabunt tempora regno!
<luca. phar. 1.316>	Ille reget currus nondum patientibus annis;
<luca. phar. 1.317>	Ille semel raptos nunquam dimittet honores.
<luca. phar. 1.318>	Quid iam rura querar totum subpressa per orbem
<luca. phar. 1.319>	Ac iussam seruire famem? Quis castra timenti
<luca. phar. 1.320>	Nescit mixta foro, gladii cum triste micantes
<luca. phar. 1.321>	Iudicium insolita trepidum cinxere corona,
<luca. phar. 1.322>	Atque auso medias perrumpere milite leges,
<luca. phar. 1.323>	Pompeiana reum clauserunt signa Milonem?
<luca. phar. 1.324>	Nunc quoque ne lassum teneat priuata senectus,
<luca. phar. 1.325>	Bella nefanda parat suetus ciuilibus armis
<luca. phar. 1.326>	Et docilis Sullam scelerum uicisse magistrum;
<luca. phar. 1.327>	Vtque ferae tigres nunquam posuere furorem,
<luca. phar. 1.328>	Quas nemore Hyrcano, matrum dum lustra secuntur,
<luca. phar. 1.329>	Altus caesorum pauit cruor armentorum,
<luca. phar. 1.330>	Sic et Sullanum solito tibi lambere ferrum
<luca. phar. 1.331>	Durat, Magne, sitis. Nullus semel ore receptus
<luca. phar. 1.332>	Pollutas patitur sanguis mansuescere fauces.
<luca. phar. 1.333>	Quem tamen inueniet tam longa potentia finem?
<luca. phar. 1.334>	Quis scelerum modus est? Ex hoc iam te, improbe, regno
<luca. phar. 1.335>	Ille tuus saltem doceat descendere Sulla.
<luca. phar. 1.336>	Post Cilicasne uagos et lassi Pontica regis
<luca. phar. 1.337>	Proelia barbarico uix consummata ueneno
<luca. phar. 1.338>	Vltima Pompeio dabitur prouincia Caesar,
<luca. phar. 1.339>	Quod non uictrices aquilas deponere iussus
<luca. phar. 1.340>	Paruerim? Mihi si merces erepta laborum est,
<luca. phar. 1.341>	His saltem longi non cum duce praemia belli
<luca. phar. 1.342>	Reddantur; miles sub quolibet iste triumphet.
<luca. phar. 1.343>	Conferet exanguis quo se post bella senectus?
<luca. phar. 1.344>	Quae sedes erit emeritis? Quae rura dabuntur,
<luca. phar. 1.345>	Quae noster ueteranus aret? Quae moenia fessis?
<luca. phar. 1.346>	An melius fient piratae, Magne, coloni?
<luca. phar. 1.347>	Tollite iampridem uictricia, tollite, signa;
<luca. phar. 1.348>	Viribus utendum est quas fecimus. Arma tenenti
<luca. phar. 1.349>	Omnia dat qui iusta negat. Nec numina derunt;
<luca. phar. 1.350>	Nam neque praeda meis neque regnum quaeritur armis:
<luca. phar. 1.351>	Detrahimus dominos Vrbi seruire paratae."
<luca. phar. 1.352>	Dixerat; at dubium non claro murmure uolgus
<luca. phar. 1.353>	Secum incerta fremit. Pietas patriique penates
<luca. phar. 1.354>	Quamquam caede feras mentes animosque tumentis
<luca. phar. 1.355>	Frangunt; sed diro ferri reuocantur amore
<luca. phar. 1.356>	Ductorisque metu. Summi tum munera pili
<luca. phar. 1.357>	Laelius emeritique gerens insignia doni,
<luca. phar. 1.358>	Seruati ciuis referentem praemia quercum:
<luca. phar. 1.359>	"Si licet," exclamat "Romani maxime rector
<luca. phar. 1.360>	Nominis, et ius est ueras expromere uoces:
<luca. phar. 1.361>	Quod tam lenta tuas tenuit patientia uires,
<luca. phar. 1.362>	Conquerimur. Deratne tibi fiducia nostri?
<luca. phar. 1.363>	Dum mouet haec calidus spirantia corpora sanguis,
<luca. phar. 1.364>	Et dum pila ualent fortes torquere lacerti,
<luca. phar. 1.365>	Degenerem patiere togam regnumque senatus?
<luca. phar. 1.366>	Vsque adeo miserum est ciuili uincere bello?
<luca. phar. 1.367>	Duc age per Scythiae populos, per inhospita Syrtis
<luca. phar. 1.368>	Litora, per calidas Libyae sitientis harenas:
<luca. phar. 1.369>	Haec manus, ut uictum post terga relinqueret orbem,
<luca. phar. 1.370>	Oceani tumidas remo compescuit undas,
<luca. phar. 1.371>	Fregit et arctoo spumantem uertice Rhenum.
<luca. phar. 1.372>	Iussa sequi tam posse mihi quam uelle necesse est.
<luca. phar. 1.373>	Nec ciuis meus est in quem tua classica, Caesar,
<luca. phar. 1.374>	Audiero. Per signa decem felicia castris
<luca. phar. 1.375>	Perque tuos iuro quocumque ex hoste triumphos:
<luca. phar. 1.376>	Pectore si fratris gladium iuguloque parentis
<luca. phar. 1.377>	Condere me iubeas plenaeque in uiscera partu
<luca. phar. 1.378>	Coniugis, inuita peragam tamen omnia dextra;
<luca. phar. 1.379>	Si spoliare deos ignemque inmittere templis,
<luca. phar. 1.380>	Numina miscebit castrensis flamma monetae;
<luca. phar. 1.381>	Castra super Tusci si ponere Thybridis undas,
<luca. phar. 1.382>	Hesperios audax ueniam metator in agros;
<luca. phar. 1.383>	Tu quoscumque uoles in planum effundere muros,
<luca. phar. 1.384>	His aries actus disperget saxa lacertis,
<luca. phar. 1.385>	Illa licet, penitus tolli quam iusseris urbem,
<luca. phar. 1.386>	Roma sit." His cunctae simul adsensere cohortes
<luca. phar. 1.387>	Elatasque alte quaecumque ad bella uocaret,
<luca. phar. 1.388>	Promisere manus. It tantus ad aethera clamor
<luca. phar. 1.389>	Quantus, piniferae boreas cum Thracius Ossae
<luca. phar. 1.390>	Rupibus incubuit, curuato robore pressae
<luca. phar. 1.391>	Fit sonus aut rursus redeuntis in aethera siluae.
<luca. phar. 1.392>	Caesar, ut acceptum tam prono milite bellum
<luca. phar. 1.393>	Fataque ferre uidet, ne quo languore moretur
<luca. phar. 1.394>	Fortunam, sparsas per Gallica rura cohortes
<luca. phar. 1.395>	Euocat et Romam motis petit undique signis.
<luca. phar. 1.396>	Deseruere cauo tentoria fixa Lemanno
<luca. phar. 1.397>	Castraque quae Vosegi curuam super ardua ripam
<luca. phar. 1.398>	Pugnaces pictis cohibebant Lingones armis.
<luca. phar. 1.399>	Hi uada liquerunt Isarae, qui gurgite ductus
<luca. phar. 1.400>	Per tam multa suo, famae maioris in amnem
<luca. phar. 1.401>	Lapsus, ad aequoreas nomen non pertulit undas.
<luca. phar. 1.402>	Soluuntur flaui longa statione Ruteni;
<luca. phar. 1.403>	Mitis Atax Latias gaudet non ferre carinas
<luca. phar. 1.404>	Finis et Hesperiae, promoto limite, Varus;
<luca. phar. 1.405>	Quaque sub Herculeo sacratus numine portus
<luca. phar. 1.406>	Vrget rupe caua pelagus (non corus in illum
<luca. phar. 1.407>	Ius habet aut zephyrus; solus sua litora turbat
<luca. phar. 1.408>	Circius et tuta prohibet statione Monoeci);
<luca. phar. 1.409>	Quaque iacet litus dubium quod terra fretumque
<luca. phar. 1.410>	Vindicat alternis uicibus, cum funditur ingens
<luca. phar. 1.411>	Oceanus uel cum refugis se fluctibus aufert.
<luca. phar. 1.412>	Ventus ab extremo pelagus sic axe uolutet
<luca. phar. 1.413>	Destituatque ferens, an sidere mota secundo
<luca. phar. 1.414>	Tethyos unda uagae lunaribus aestuet horis,
<luca. phar. 1.415>	Flammiger an Titan, ut alentes hauriat undas,
<luca. phar. 1.416>	Erigat Oceanum fluctusque ad sidera ducat,
<luca. phar. 1.417>	Quaerite, quos agitat mundi labor; at mihi semper
<luca. phar. 1.418>	Tu, quaecumque moues tam crebros causa meatus,
<luca. phar. 1.419>	Vt superi uoluere, late. Tum rura Nemetis
<luca. phar. 1.420>	Qui tenet et ripas Aturi, qua litore curuo
<luca. phar. 1.421>	Molliter admissum claudit Tarbellicus aequor,
<luca. phar. 1.422>	Signa mouet, gaudetque amoto Santonus hoste
<luca. phar. 1.423>	Et Biturix longisque leues Suessones in armis.
<luca. phar. 1.424>	Optimus excusso Leucus Remusque lacerto,
<luca. phar. 1.425>	Optima gens flexis in gyrum Sequana frenis,
<luca. phar. 1.426>	Et docilis rector monstrati Belga couinni
<luca. phar. 1.427>	Aruernique ausi Latio se fingere fratres
<luca. phar. 1.428>	Sanguine ab Iliaco populi nimiumque rebellis
<luca. phar. 1.429>	Neruius et caesi pollutus sanguine Cottae
<luca. phar. 1.430>	Et qui te laxis imitantur, Sarmata, bracis,
<luca. phar. 1.431>	Vangiones, Batauique truces, quos aere recuruo
<luca. phar. 1.432>	Stridentes acuere tubae; qua Cinga pererrat
<luca. phar. 1.433>	Gurgite, qua Rhodanus raptum uelocibus undis
<luca. phar. 1.434>	In mare fert Ararim, qua montibus ardua summis
<luca. phar. 1.435>	Gens habitat cana pendentes rupe Cebennas.
<luca. phar. 1.436>	[Pictones inmunes subigunt sua rura; nec ultra
<luca. phar. 1.437>	Instabiles Turones circumsita castra coercent.
<luca. phar. 1.438>	In nebulis, Meduana, tuis marcere perosus
<luca. phar. 1.439>	Andus iam placida Ligeris recreatur ab unda.
<luca. phar. 1.440>	Inclita Caesareis Genabos dissoluitur alis.]
<luca. phar. 1.441>	Tu quoque laetatus conuerti proelia, Treuir,
<luca. phar. 1.442>	Et nunc tonse Ligur, quondam per colla decore
<luca. phar. 1.443>	Crinibus effusis toti praelate Comatae;
<luca. phar. 1.444>	Et quibus inmitis placatur sanguine diro
<luca. phar. 1.445>	Teutates horrensque feris altaribus Esus
<luca. phar. 1.446>	Et Taranis Scythicae non mitior ara Dianae.
<luca. phar. 1.447>	Vos quoque, qui fortes animas belloque peremptas
<luca. phar. 1.448>	Laudibus in longum uates dimittitis aeuum,
<luca. phar. 1.449>	Plurima securi fudistis carmina, bardi.
<luca. phar. 1.450>	Et uos barbaricos ritus moremque sinistrum
<luca. phar. 1.451>	Sacrorum, druidae, positis repetistis ab armis.
<luca. phar. 1.452>	Solis nosse deos et caeli numina uobis
<luca. phar. 1.453>	Aut solis nescire datum; nemora alta remotis
<luca. phar. 1.454>	Incolitis lucis; uobis auctoribus umbrae
<luca. phar. 1.455>	Non tacitas Erebi sedes Ditisque profundi
<luca. phar. 1.456>	Pallida regna petunt: regit idem spiritus artus
<luca. phar. 1.457>	Orbe alio; longae, canitis si cognita, uitae
<luca. phar. 1.458>	Mors media est. Certe populi, quos despicit arctos,
<luca. phar. 1.459>	Felices errore suo, quos ille timorum
<luca. phar. 1.460>	Maximus haut urguet, leti metus. Inde ruendi
<luca. phar. 1.461>	In ferrum mens prona uiris animaeque capaces
<luca. phar. 1.462>	Mortis, et ignauum rediturae parcere uitae.
<luca. phar. 1.463>	Et uos crinigeros bellis arcere Caycos
<luca. phar. 1.464>	Oppositi petitis Romam Rhenique feroces
<luca. phar. 1.465>	Deseritis ripas et apertum gentibus orbem.
<luca. phar. 1.466>	Caesar, ut inmensae conlecto robore uires
<luca. phar. 1.467>	Audendi maiora fidem fecere, per omnem
<luca. phar. 1.468>	Spargitur Italiam uicinaque moenia conplet.
<luca. phar. 1.469>	Vana quoque ad ueros accessit fama timores
<luca. phar. 1.470>	Inrupitque animos populi clademque futuram
<luca. phar. 1.471>	Intulit et uelox properantis nuntia belli
<luca. phar. 1.472>	Innumeras soluit falsa in praeconia linguas.
<luca. phar. 1.473>	Est qui, tauriferis ubi se Meuania campis
<luca. phar. 1.474>	Explicat, audacis ruere in certamina turmas
<luca. phar. 1.475>	Adferat, et qua Nar Tiberino inlabitur amni,
<luca. phar. 1.476>	Barbaricas saeui discurrere Caesaris alas;
<luca. phar. 1.477>	Ipsum omnes aquilas conlataque signa ferentem
<luca. phar. 1.478>	Agmine non uno densisque incedere castris.
<luca. phar. 1.479>	Nec qualem meminere uident: maiorque ferusque
<luca. phar. 1.480>	Mentibus occurrit uictoque inmanior hoste.
<luca. phar. 1.481>	Hunc inter Rhenum populos Alpemque iacentes,
<luca. phar. 1.482>	Finibus arctois patriaque a sede reuolsos,
<luca. phar. 1.483>	Pone sequi, iussamque feris a gentibus Vrbem
<luca. phar. 1.484>	Romano spectante rapi. Sic quisque pauendo
<luca. phar. 1.485>	Dat uires famae, nulloque auctore malorum,
<luca. phar. 1.486>	Quae finxere timent. Nec solum uulgus inani
<luca. phar. 1.487>	Percussum terrore pauet, sed curia; et ipsi
<luca. phar. 1.488>	Sedibus exsiluere patres, inuisaque belli
<luca. phar. 1.489>	Consulibus fugiens mandat decreta senatus.
<luca. phar. 1.490>	Tunc quae tuta petant et quae metuenda relinquant
<luca. phar. 1.491>	Incerti: quo quemque fugae tulit impetus, urget
<luca. phar. 1.492>	Praecipitem populum, serieque haerentia longa
<luca. phar. 1.493>	Agmina prorumpunt; credas aut tecta nefandas
<luca. phar. 1.494>	Corripuisse faces aut iam quatiente ruina
<luca. phar. 1.495>	Nutantes pendere domos; sic turba per urbem
<luca. phar. 1.496>	Praecipiti lymphata gradu, uelut unica rebus
<luca. phar. 1.497>	Spes foret adflictis patrios excedere muros,
<luca. phar. 1.498>	Inconsulta ruit. Qualis, cum turbidus auster
<luca. phar. 1.499>	Repulit a Libycis inmensum Syrtibus aequor
<luca. phar. 1.500>	Fractaque ueliferi sonuerunt pondera mali,
<luca. phar. 1.501>	Desilit in fluctus deserta puppe magister
<luca. phar. 1.502>	Nauitaque, et nondum sparsa conpage carinae
<luca. phar. 1.503>	Naufragium sibi quisque facit; sic urbe relicta
<luca. phar. 1.504>	In bellum fugitur. Nullum iam languidus aeuo
<luca. phar. 1.505>	Eualuit reuocare parens coniunxue maritum
<luca. phar. 1.506>	Fletibus, aut patrii, dubiae dum uota salutis
<luca. phar. 1.507>	Conciperent, tenuere lares; nec limine quisquam
<luca. phar. 1.508>	Haesit, et extremo tunc forsitan urbis amatae
<luca. phar. 1.509>	Plenus abit uisu; ruit inreuocabile uulgus.
<luca. phar. 1.510>	O faciles dare summa deos eademque tueri
<luca. phar. 1.511>	Difficiles! Vrbem populis uictisque frequentem
<luca. phar. 1.512>	Gentibus et generis, coeat si turba, capacem
<luca. phar. 1.513>	Humani facilem uenturo Caesare praedam
<luca. phar. 1.514>	Ignauae liquere manus. Cum pressus ab hoste
<luca. phar. 1.515>	Clauditur externis miles Romanus in oris,
<luca. phar. 1.516>	Effugit exiguo nocturna pericula uallo,
<luca. phar. 1.517>	Et subitus rapti munimine caespitis agger
<luca. phar. 1.518>	Praebet securos intra tentoria somnos:
<luca. phar. 1.519>	Tu tantum audito bellorum nomine, Roma,
<luca. phar. 1.520>	Desereris; nox una tuis non credita muris.
<luca. phar. 1.521>	Danda tamen uenia est tantorum, danda, pauorum:
<luca. phar. 1.522>	Pompeio fugiente timent. Tum ne qua futuri
<luca. phar. 1.523>	Spes saltem trepidas mentes leuet, addita fati
<luca. phar. 1.524>	Peioris manifesta fides, superique minaces
<luca. phar. 1.525>	Prodigiis terras inplerunt, aethera, pontum.
<luca. phar. 1.526>	Ignota obscurae uiderunt sidera noctes
<luca. phar. 1.527>	Ardentemque polum flammis caeloque uolantes
<luca. phar. 1.528>	Obliquas per inane faces crinemque timendi
<luca. phar. 1.529>	Sideris et terris mutantem regna cometen.
<luca. phar. 1.530>	Fulgora fallaci micuerunt crebra sereno
<luca. phar. 1.531>	Et uarias ignis tenso dedit aere formas:
<luca. phar. 1.532>	Nunc iaculum longo, nunc sparso lumine lampas
<luca. phar. 1.533>	Emicuit caelo. Tacitum sine nubibus ullis
<luca. phar. 1.534>	Fulmen et arctois rapiens de partibus ignem
<luca. phar. 1.535>	Percussit Latiare caput, stellaeque minores
<luca. phar. 1.536>	Per uacuum solitae noctis decurrere tempus
<luca. phar. 1.537>	In medium uenere diem, cornuque coacto
<luca. phar. 1.538>	Iam Phoebe toto fratrem cum redderet orbe,
<luca. phar. 1.539>	Terrarum subita percussa expalluit umbra.
<luca. phar. 1.540>	Ipse caput medio Titan cum ferret Olympo,
<luca. phar. 1.541>	Condidit ardentes atra caligine currus
<luca. phar. 1.542>	Inuoluitque orbem tenebris gentesque coegit
<luca. phar. 1.543>	Desperare diem; qualem fugiente per ortus
<luca. phar. 1.544>	Sole Thyesteae noctem duxere Mycenae.
<luca. phar. 1.545>	Ora ferox Siculae laxauit Mulciber Aetnae
<luca. phar. 1.546>	Nec tulit in caelum flammas, sed uertice prono
<luca. phar. 1.547>	Ignis in Hesperium cecidit latus. Atra Charybdis
<luca. phar. 1.548>	Sanguineum fundo torsit mare. Flebile saeui
<luca. phar. 1.549>	Latrauere canes. Vestali raptus ab ara
<luca. phar. 1.550>	Ignis et ostendens confectas flamma Latinas
<luca. phar. 1.551>	Scinditur in partes geminoque cacumine surgit
<luca. phar. 1.552>	Thebanos imitata rogos. Tum cardine tellus
<luca. phar. 1.553>	Subsedit, ueteremque iugis nutantibus Alpes
<luca. phar. 1.554>	Discussere niuem. Tethys maioribus undis
<luca. phar. 1.555>	Hesperiam Calpen summumque inpleuit Atlanta.
<luca. phar. 1.556>	Indigetes fleuisse deos Vrbisque laborem
<luca. phar. 1.557>	Testatos sudore lares delapsaque templis
<luca. phar. 1.558>	Dona suis dirasque diem foedasse uolucres
<luca. phar. 1.559>	Accipimus, siluisque feras sub nocte relictis
<luca. phar. 1.560>	Audaces media posuisse cubilia Roma.
<luca. phar. 1.561>	Tum pecudum faciles humana ad murmura linguae,
<luca. phar. 1.562>	Monstrosique hominum partus numeroque modoque
<luca. phar. 1.563>	Membrorum, matremque suus conterruit infans;
<luca. phar. 1.564>	Diraque per populum Cumanae carmina uatis
<luca. phar. 1.565>	Vulgantur. Tum, quos sectis, Bellona lacertis
<luca. phar. 1.566>	Saeua mouet, cecinere deos, crinemque rotantes
<luca. phar. 1.567>	Sanguineum populis ulularunt tristia Galli.
<luca. phar. 1.568>	Conpositis plenae gemuerunt ossibus urnae.
<luca. phar. 1.569>	Tunc fragor armorum magnaeque per auia uoces
<luca. phar. 1.570>	Auditae nemorum et uenientes comminus umbrae,
<luca. phar. 1.571>	Quique colunt iunctos extremis moenibus agros,
<luca. phar. 1.572>	Diffugiunt. Ingens urbem cingebat Erinys
<luca. phar. 1.573>	Excutiens pronam flagranti uertice pinum
<luca. phar. 1.574>	Stridentisque comas, Thebanam qualis Agauen
<luca. phar. 1.575>	Impulit aut saeui contorsit tela Lycurgi
<luca. phar. 1.576>	Eumenis, aut qualem iussu Iunonis iniquae
<luca. phar. 1.577>	Horruit Alcides, uiso iam Dite, Megaeram.
<luca. phar. 1.578>	Insonuere tubae, et quanto clamore cohortes
<luca. phar. 1.579>	Miscentur, tantum nox atra silentibus auris
<luca. phar. 1.580>	Edidit. E medio uisi consurgere Campo
<luca. phar. 1.581>	Tristia Sullani cecinere oracula manes,
<luca. phar. 1.582>	Tollentemque caput gelidas Anienis ad undas
<luca. phar. 1.583>	Agricolae Marium fracto fugere sepulchro.
<luca. phar. 1.584>	Haec propter placuit Tuscos de more uetusto
<luca. phar. 1.585>	Acciri uates. Quorum qui maximus aeuo
<luca. phar. 1.586>	Arruns incoluit desertae moenia Lucae,
<luca. phar. 1.587>	Fulminis edoctus motus uenasque calentes
<luca. phar. 1.588>	Fibrarum et monitus errantis in aere pinnae,
<luca. phar. 1.589>	Monstra iubet primum, quae nullo semine discors
<luca. phar. 1.590>	Protulerat natura, rapi sterilique nefandos
<luca. phar. 1.591>	Ex utero fetus infaustis urere flammis.
<luca. phar. 1.592>	Mox iubet et totam pauidis a ciuibus urbem
<luca. phar. 1.593>	Ambiri et, festo purgantes moenia lustro,
<luca. phar. 1.594>	Longa per extremos pomeria cingere fines
<luca. phar. 1.595>	Pontifices, sacri quibus est permissa potestas.
<luca. phar. 1.596>	Turba minor ritu sequitur succincta Gabino,
<luca. phar. 1.597>	Vestalemque chorum ducit uittata sacerdos,
<luca. phar. 1.598>	Troianam soli cui fas uidisse Mineruam;
<luca. phar. 1.599>	Tunc qui fata deum secretaque carmina seruant
<luca. phar. 1.600>	Et lotam paruo reuocant Almone Cybeben,
<luca. phar. 1.601>	Et doctus uolucres augur seruare sinistras
<luca. phar. 1.602>	Septemuirque epulis festus Titiique sodales
<luca. phar. 1.603>	Et Salius laeto portans ancilia collo
<luca. phar. 1.604>	Et tollens apicem generoso uertice flamen.
<luca. phar. 1.605>	Dumque illi effusam longis anfractibus urbem
<luca. phar. 1.606>	Circumeunt, Arruns dispersos fulminis ignis
<luca. phar. 1.607>	Colligit et terrae maesto cum murmure condit
<luca. phar. 1.608>	Datque locis numen; sacris tunc admouet aris
<luca. phar. 1.609>	Electa ceruice marem. Iam fundere Bacchum
<luca. phar. 1.610>	Coeperat obliquoque molas inducere cultro,
<luca. phar. 1.611>	Impatiensque diu non grati uictima sacri,
<luca. phar. 1.612>	Cornua succincti premerent cum torua ministri,
<luca. phar. 1.613>	Deposito uictum praebebat poplite collum.
<luca. phar. 1.614>	Nec cruor emicuit solitus, sed uulnere largo
<luca. phar. 1.615>	Diffusum rutilo nigrum pro sanguine uirus.
<luca. phar. 1.616>	Palluit attonitus sacris feralibus Arruns
<luca. phar. 1.617>	Atque iram superum raptis quaesiuit in extis.
<luca. phar. 1.618>	Terruit ipse color uatem; nam pallida taetris
<luca. phar. 1.619>	Viscera tincta notis gelidoque infecta cruore
<luca. phar. 1.620>	Plurimus asperso uariabat sanguine liuor.
<luca. phar. 1.621>	Cernit tabe iecur madidum uenasque minaces
<luca. phar. 1.622>	Hostili de parte uidet. Pulmonis anheli
<luca. phar. 1.623>	Fibra latet paruusque secat uitalia limes.
<luca. phar. 1.624>	Cor iacet et saniem per hiantis uiscera rimas
<luca. phar. 1.625>	Emittunt produntque suas omenta latebras.
<luca. phar. 1.626>	Quodque nefas nullis impune apparuit extis,
<luca. phar. 1.627>	Ecce uidet capiti fibrarum increscere molem
<luca. phar. 1.628>	Alterius capitis; pars aegra et marcida pendet,
<luca. phar. 1.629>	Pars micat et celeri uenas mouet improba pulsu.
<luca. phar. 1.630>	His ubi concepit magnorum fata malorum,
<luca. phar. 1.631>	Exclamat: "Vix fas, superi, quaecumque mouetis,
<luca. phar. 1.632>	Prodere me populis; nec enim tibi, summe, litaui,
<luca. phar. 1.633>	Iuppiter, hoc sacrum; caesique in pectora tauri
<luca. phar. 1.634>	Inferni uenere dei. Non fanda timemus,
<luca. phar. 1.635>	Sed uenient maiora metu. Di uisa secundent,
<luca. phar. 1.636>	Et fibris sit nulla fides, sed conditor artis
<luca. phar. 1.637>	Finxerit ista Tages." Flexa sic omina Tuscus
<luca. phar. 1.638>	Inuoluens multaque tegens ambage canebat.
<luca. phar. 1.639>	At Figulus, cui cura deos secretaque caeli
<luca. phar. 1.640>	Nosse fuit, quem non stellarum Aegyptia Memphis
<luca. phar. 1.641>	Aequaret uisu numerisque mouentibus astra,
<luca. phar. 1.642>	"Aut hic errat," ait "nulla cum lege per aeuum
<luca. phar. 1.643>	Mundus et incerto discurrunt sidera motu,
<luca. phar. 1.644>	Aut, si fata mouent, Vrbi generique paratur
<luca. phar. 1.645>	Humano matura lues. Terraene dehiscent
<luca. phar. 1.646>	Subsidentque urbes, an tollet feruidus aer
<luca. phar. 1.647>	Temperiem, segetes tellus infida negabit,
<luca. phar. 1.648>	Omnis an effusis miscebitur unda uenenis?
<luca. phar. 1.649>	Quod cladis genus, o superi, qua peste paratis
<luca. phar. 1.650>	Saeuitiam? Extremi multorum tempus in unum
<luca. phar. 1.651>	Conuenere dies. Summo si frigida caelo
<luca. phar. 1.652>	Stella nocens nigros Saturni accenderet ignis,
<luca. phar. 1.653>	Deucalioneos fudisset Aquarius imbres,
<luca. phar. 1.654>	Totaque diffuso latuisset in aequore tellus.
<luca. phar. 1.655>	Si saeuum radiis Nemeaeum, Phoebe, Leonem
<luca. phar. 1.656>	Nunc premeres, toto fluerent incendia mundo,
<luca. phar. 1.657>	Succensusque tuis flagrasset curribus aether.
<luca. phar. 1.658>	Hi cessant ignes. Tu qui flagrante minacem
<luca. phar. 1.659>	Scorpion incendis cauda chelasque peruris,
<luca. phar. 1.660>	Quid tantum, Gradiue, paras? Nam mitis in alto
<luca. phar. 1.661>	Iuppiter occasu premitur Venerisque salubre
<luca. phar. 1.662>	Sidus hebet motuque celer Cyllenius haeret,
<luca. phar. 1.663>	Et caelum Mars solus habet. Cur signa meatus
<luca. phar. 1.664>	Deseruere suos mundoque obscura feruntur,
<luca. phar. 1.665>	Ensiferi nimium fulget latus Orionis?
<luca. phar. 1.666>	Inminet armorum rabies ferrique potestas
<luca. phar. 1.667>	Confundet ius omne manu scelerique nefando
<luca. phar. 1.668>	Nomen erit uirtus multosque exibit in annos
<luca. phar. 1.669>	Hic furor. Et superos quid prodest poscere finem?
<luca. phar. 1.670>	Cum domino pax ista uenit. Duc, Roma, malorum
<luca. phar. 1.671>	Continuam seriem clademque in tempora multa
<luca. phar. 1.672>	Extrahe ciuili tantum iam libera bello."
<luca. phar. 1.673>	Terruerant satis haec pauidam praesagia plebem;
<luca. phar. 1.674>	Sed maiora premunt. Nam qualis uertice Pindi
<luca. phar. 1.675>	Edonis Ogygio decurrit plena Lyaeo,
<luca. phar. 1.676>	Talis et attonitam rapitur matrona per urbem
<luca. phar. 1.677>	Vocibus his prodens urguentem pectora Phoebum:
<luca. phar. 1.678>	"Quo feror, o Paean? Qua me super aethera raptam
<luca. phar. 1.679>	Constituis terra? Video Pangaea niuosis
<luca. phar. 1.680>	Cana iugis latosque Haemi sub rupe Philippos.
<luca. phar. 1.681>	Quis furor hic, o Phoebe, doce, quae tela? Manusque
<luca. phar. 1.682>	Romanae miscent acies bellumque sine hoste est!
<luca. phar. 1.683>	Quo diuersa feror? Primos me ducis in ortus
<luca. phar. 1.684>	Qua mare Lagaei mutatur gurgite Nili:
<luca. phar. 1.685>	Hunc ego, fluminea deformis truncus harena
<luca. phar. 1.686>	Qui iacet, agnosco. Dubiam super aequora Syrtim
<luca. phar. 1.687>	Arentemque feror Libyen, quo tristis Enyo
<luca. phar. 1.688>	Transtulit Emathias acies. Nunc desuper Alpis
<luca. phar. 1.689>	Nubiferae colles atque aeriam Pyrenen
<luca. phar. 1.690>	Abripimur. Patriae sedis remeamus in urbis,
<luca. phar. 1.691>	Inpiaque in medio peraguntur bella senatu.
<luca. phar. 1.692>	Consurgunt partes iterum, totumque per orbem
<luca. phar. 1.693>	Rursus eo. Noua da mihi cernere litora ponti
<luca. phar. 1.694>	Telluremque nouam; uidi iam, Phoebe, Philippos."
<luca. phar. 1.695>	Haec ait et lasso iacuit deserta furore.
<luca. phar. 2.1>	Iamque irae patuere deum, manifestaque belli
<luca. phar. 2.2>	Signa dedit mundus, legesque et foedera rerum
<luca. phar. 2.3>	Praescia monstrifero uertit natura tumultu
<luca. phar. 2.4>	Indixitque nefas. Cur hanc tibi, rector Olympi,
<luca. phar. 2.5>	Sollicitis uisum mortalibus addere curam,
<luca. phar. 2.6>	Noscant uenturas ut dira per omina clades?
<luca. phar. 2.7>	Siue parens rerum, cum primum informia regna
<luca. phar. 2.8>	Materiamque rudem flamma cedente recepit,
<luca. phar. 2.9>	Fixit in aeternum causas qua cuncta coercet,
<luca. phar. 2.10>	Se quoque lege tenens, et saecula iussa ferentem
<luca. phar. 2.11>	Fatorum immoto diuisit limite mundum;
<luca. phar. 2.12>	Siue nihil positum est, sed fors incerta uagatur,
<luca. phar. 2.13>	Fertque refertque uices, et habet mortalia casus:
<luca. phar. 2.14>	Sit subitum quodcumque paras; sit caeca futuri
<luca. phar. 2.15>	Mens hominum fati; liceat sperare timenti.
<luca. phar. 2.16>	Ergo ubi concipiunt quantis sit cladibus orbi
<luca. phar. 2.17>	Constatura fides superum, ferale per urbem
<luca. phar. 2.18>	Iustitium, latuit plebeio tectus amictu
<luca. phar. 2.19>	Omnis honos, nullos comitata est purpura faces.
<luca. phar. 2.20>	Tum questus tenuere suos, magnusque per omnis
<luca. phar. 2.21>	Errauit sine uoce dolor. sic funere primo
<luca. phar. 2.22>	Attonitae tacuere domus, cum corpora nondum
<luca. phar. 2.23>	Conclamata iacent, nec mater crine soluto
<luca. phar. 2.24>	Exigit ad saeuos famularum bracchia planctus,
<luca. phar. 2.25>	Sed cum membra premit fugiente rigentia uita
<luca. phar. 2.26>	Vultusque exanimes oculosque in morte minaces;
<luca. phar. 2.27>	Necdum est ille dolor, sed iam metus: incubat amens
<luca. phar. 2.28>	Miraturque malum. Cultus matrona priores
<luca. phar. 2.29>	Deposuit maestaeque tenent delubra cateruae.
<luca. phar. 2.30>	Hae lacrimis sparsere deos, hae pectora duro
<luca. phar. 2.31>	Ad fixere solo lacerasque in limine sacro
<luca. phar. 2.32>	Attonitae fudere comas uotisque uocari
<luca. phar. 2.33>	Adsuetas crebris feriunt ululatibus aures.
<luca. phar. 2.34>	Nec cunctae summi templo iacuere Tonantis:
<luca. phar. 2.35>	Diuisere deos, et nullis defuit aris
<luca. phar. 2.36>	Inuidiam factura parens, quarum una madentis
<luca. phar. 2.37>	Scissa genas, planctu liuentis atra lacertos:
<luca. phar. 2.38>	"Nunc," ait "o miserae, contundite pectora, matres,
<luca. phar. 2.39>	Nunc laniate comas neue hunc differte dolorem
<luca. phar. 2.40>	Et summis seruate malis; nunc flere potestas,
<luca. phar. 2.41>	Dum pendet fortuna ducum; cum uicerit alter,
<luca. phar. 2.42>	Gaudendum est." His se stimulis dolor ipse lacessit.
<luca. phar. 2.43>	Nec non bella uiri diuersaque castra petentes
<luca. phar. 2.44>	Effundunt iustas in numina saeua querellas:
<luca. phar. 2.45>	"O miserae sortis, quod non in Punica nati
<luca. phar. 2.46>	Tempora Cannarum fuimus Trebiaeque iuuentus!
<luca. phar. 2.47>	Non pacem petimus, superi; date gentibus iras,
<luca. phar. 2.48>	Nunc urbes excite feras, coniuret in arma
<luca. phar. 2.49>	Mundus, Achaemeniis decurrant Medica Susis
<luca. phar. 2.50>	Agmina, Massageten Scythicus non alliget Hister,
<luca. phar. 2.51>	Fundat ab extremo flauos aquilone Sueuos
<luca. phar. 2.52>	Albis et indomitum Rheni caput; omnibus hostis
<luca. phar. 2.53>	Reddite nos populis: ciuile auertite bellum;
<luca. phar. 2.54>	Hinc Dacus, premat inde Getes; occurrat Hiberis
<luca. phar. 2.55>	Alter, ad eoas hic uertat signa pharetras;
<luca. phar. 2.56>	Nulla uacet tibi, Roma, manus. uel perdere nomen
<luca. phar. 2.57>	Si placet Hesperium, superi, collatus in ignes
<luca. phar. 2.58>	Plurimus ad terram per fulmina decidat aether.
<luca. phar. 2.59>	Saeue parens, utrasque simul partesque ducesque,
<luca. phar. 2.60>	Dum nondum meruere, feri. Tantone nouorum
<luca. phar. 2.61>	Prouentu scelerum quaerunt uter imperet Vrbi?
<luca. phar. 2.62>	Vix tanti fuerat ciuilia bella mouere
<luca. phar. 2.63>	Vt neuter Talis pietas peritura querellas
<luca. phar. 2.64>	Egerit. At miseros angit sua cura parentes,
<luca. phar. 2.65>	Oderuntque grauis uiuacia fata senectae
<luca. phar. 2.66>	Seruatosque iterum bellis ciuilibus annos;
<luca. phar. 2.67>	Atque aliquis magno quaerens exempla timori:
<luca. phar. 2.68>	"Non alios" inquit "motus tunc fata parabant,
<luca. phar. 2.69>	Cum post Teutonicos uictor Libycosque triumphos
<luca. phar. 2.70>	Exul limosa Marius caput abdidit ulua.
<luca. phar. 2.71>	Stagna auidi texere soli laxaeque paludes
<luca. phar. 2.72>	Depositum, Fortuna, tuum; mox uincula ferri
<luca. phar. 2.73>	Exedere senem longusque in carcere paedor:
<luca. phar. 2.74>	Consul et euersa felix moriturus in Vrbe
<luca. phar. 2.75>	Poenas ante dabat scelerum. mors ipsa refugit
<luca. phar. 2.76>	Saepe uirum, frustraque hosti concessa potestas
<luca. phar. 2.77>	Sanguinis inuisi. Primo qui caedis in actu
<luca. phar. 2.78>	Deriguit ferrumque manu torpente remisit:
<luca. phar. 2.79>	Viderat immensam tenebroso in carcere lucem
<luca. phar. 2.80>	Terribilesque deos scelerum Mariumque futurum
<luca. phar. 2.81>	Audieratque pauens: "Fas haec contingere non est
<luca. phar. 2.82>	Colla tibi; debet multas hic legibus aeui
<luca. phar. 2.83>	Ante suam mortes; uanum depone furorem.
<luca. phar. 2.84>	Si libet ulcisci deletae funera gentis,
<luca. phar. 2.85>	Hunc, Cimbri, seruate senem. Non ille fauore
<luca. phar. 2.86>	Numinis, ingenti superum protectus ab ira
<luca. phar. 2.87>	Vir ferus et Romam cupienti perdere fato
<luca. phar. 2.88>	Sufficiens." Idem pelago delatus iniquo
<luca. phar. 2.89>	Hostilem in terram uacuisque mapalibus actus
<luca. phar. 2.90>	Nuda triumphati iacuit per regna Iugurthae
<luca. phar. 2.91>	Et Poenos pressit cineres. Solatia fati
<luca. phar. 2.92>	Carthago Mariusque tulit, pariterque iacentes
<luca. phar. 2.93>	Ignouere deis. Libycas ibi colligit iras:
<luca. phar. 2.94>	Vt primum fortuna redit, seruilia soluit
<luca. phar. 2.95>	Agmina; conflato saeuas ergastula ferro
<luca. phar. 2.96>	Exeruere manus. Nulli gestanda dabantur
<luca. phar. 2.97>	Signa ducis, nisi qui scelerum iam fecerat usum
<luca. phar. 2.98>	Attuleratque in castra nefas. Pro fata! Quis ille,
<luca. phar. 2.99>	Quis fuit ille dies, Marius quo moenia uictor
<luca. phar. 2.100>	Corripuit, quantoque gradu mors saeua cucurrit!
<luca. phar. 2.101>	Nobilitas cum plebe perit, lateque uagatus
<luca. phar. 2.102>	Ensis, et a nullo reuocatum pectore ferrum.
<luca. phar. 2.103>	Stat cruor in templis, multaque rubentia caede
<luca. phar. 2.104>	Lubrica saxa madent. Nulli sua profuit aetas:
<luca. phar. 2.105>	Non senis extremum piguit uergentibus annis
<luca. phar. 2.106>	Praecepisse diem, nec primo in limine uitae
<luca. phar. 2.107>	Infantis miseri nascentia rumpere fata.
<luca. phar. 2.108>	Crimine quo parui caedem potuere mereri?
<luca. phar. 2.109>	Sed satis est iam posse mori. Trahit ipse furoris
<luca. phar. 2.110>	Impetus, et uisum lenti quaesisse nocentem.
<luca. phar. 2.111>	In numerum pars magna perit, rapuitque cruentus
<luca. phar. 2.112>	Victor ab ignota uultus ceruice recisos,
<luca. phar. 2.113>	Dum uacua pudet ire manu. Spes una salutis
<luca. phar. 2.114>	Oscula pollutae fixisse trementia dextrae.
<luca. phar. 2.115>	Mille licet gladii mortis noua signa sequantur,
<luca. phar. 2.116>	Degener o populus, uix saecula longa decorum
<luca. phar. 2.117>	Sic meruisse uiris, nedum breue dedecus aeui
<luca. phar. 2.118>	Et uitam, dum Sulla redit. cui funera uulgi
<luca. phar. 2.119>	Flere uacet? uix te sparsum per uiscera, Baebi,
<luca. phar. 2.120>	Innumeras inter carpentis membra coronae
<luca. phar. 2.121>	Discessisse manus; aut te, praesage malorum
<luca. phar. 2.122>	Antoni, cuius laceris pendentia canis
<luca. phar. 2.123>	Ora ferens miles festae rorantia mensae
<luca. phar. 2.124>	Imposuit. Truncos lacerauit Fimbria Crassos;
<luca. phar. 2.125>	Saeua tribunicio maduerunt robora tabo;
<luca. phar. 2.126>	Te quoque neglectum uiolatae, Scaeuola, dextrae
<luca. phar. 2.127>	Ante ipsum penetrale deae semperque calentis
<luca. phar. 2.128>	Mactauere focos; paruum sed fessa senectus
<luca. phar. 2.129>	Sanguinis effudit iugulo flammisque pepercit.
<luca. phar. 2.130>	Septimus haec sequitur repetitis fascibus annus.
<luca. phar. 2.131>	Ille fuit uitae Mario modus omnia passo
<luca. phar. 2.132>	Quae peior fortuna potest, atque omnibus uso
<luca. phar. 2.133>	Quae melior, mensoque hominis quid fata paterent.
<luca. phar. 2.134>	Iam quot apud Sacri cecidere cadauera portum,
<luca. phar. 2.135>	Aut Collina tulit stratas quot porta cateruas,
<luca. phar. 2.136>	Tum cum paene caput mundi rerumque potestas
<luca. phar. 2.137>	Mutauit translata locum, Romanaque Samnis
<luca. phar. 2.138>	Vltra Caudinas sperauit uulnera Furcas!
<luca. phar. 2.139>	Sulla quoque immensis accessit cladibus ultor.
<luca. phar. 2.140>	Ille quod exiguum restabat sanguinis Vrbi
<luca. phar. 2.141>	Hausit; dumque nimis iam putria membra recidit,
<luca. phar. 2.142>	Excessit medicina modum, nimiumque secuta est,
<luca. phar. 2.143>	Qua morbi duxere, manus. Periere nocentes,
<luca. phar. 2.144>	Sed cum iam soli possent superesse nocentes.
<luca. phar. 2.145>	Tunc data libertas odiis, resolutaque legum
<luca. phar. 2.146>	Frenis ira ruit. Non uni cuncta dabantur,
<luca. phar. 2.147>	Sed fecit sibi quisque nefas. Semel omnia uictor
<luca. phar. 2.148>	Iusserat. Infandum domini per uiscera ferrum
<luca. phar. 2.149>	Exegit famulus; nati maduere paterno
<luca. phar. 2.150>	Sanguine; certatum est cui ceruix caesa parentis
<luca. phar. 2.151>	Cederet; in fratrum ceciderunt praemia fratres.
<luca. phar. 2.152>	Busta repleta fuga, permixtaque uiua sepultis
<luca. phar. 2.153>	Corpora, nec populum latebrae cepere ferarum.
<luca. phar. 2.154>	Hic laqueo fauces elisaque guttura fregit,
<luca. phar. 2.155>	Hic se praecipiti iaculatus pondere dura
<luca. phar. 2.156>	Dissiluit percussus humo, mortisque cruento
<luca. phar. 2.157>	Victori rapuere suas; hic robora busti
<luca. phar. 2.158>	Exstruit ipse sui necdum omni sanguine fuso
<luca. phar. 2.159>	Desilit in flammas et dum licet occupat ignes.
<luca. phar. 2.160>	Colla ducum pilo trepidam gestata per urbem
<luca. phar. 2.161>	Et medio congesta foro; cognoscitur illic
<luca. phar. 2.162>	Quicquid ubique iacet. Scelerum non Thracia tantum
<luca. phar. 2.163>	Vidit Bistonii stabulis pendere tyranni,
<luca. phar. 2.164>	Postibus Antaei Libye, nec Graecia maerens
<luca. phar. 2.165>	Tam laceros artus Pisaea fleuit in aula.
<luca. phar. 2.166>	Cum iam tabe fluunt confusaque tempore multo
<luca. phar. 2.167>	Amisere notas, miserorum dextra parentum
<luca. phar. 2.168>	Colligit et pauido subducit cognita furto.
<luca. phar. 2.169>	Meque ipsum memini caesi deformia fratris
<luca. phar. 2.170>	Ora rogo cupidum uetitisque imponere flammis
<luca. phar. 2.171>	Omnia Sullanae lustrasse cadauera pacis,
<luca. phar. 2.172>	Perque omnis truncos cum qua ceruice recisum
<luca. phar. 2.173>	Conueniat quaesisse caput. quid sanguine manes
<luca. phar. 2.174>	Placatos Catuli referam? cum uictima tristis
<luca. phar. 2.175>	Inferias Marius forsan nolentibus umbris
<luca. phar. 2.176>	Pendit, inexpleto non fanda piacula busto,
<luca. phar. 2.177>	Cum laceros artus aequataque uulnera membris
<luca. phar. 2.178>	Vidimus, et toto quamuis in corpore caeso
<luca. phar. 2.179>	Nil animae letale datum moremque nefandae
<luca. phar. 2.180>	Dirum saeuitiae, pereuntis parcere morti.
<luca. phar. 2.181>	Auulsae cecidere manus, exsectaque lingua
<luca. phar. 2.182>	Palpitat et muto uacuum ferit aera motu.
<luca. phar. 2.183>	Hic aures, alius spiramina naris aduncae
<luca. phar. 2.184>	Amputat; ille cauis euoluit sedibus orbes,
<luca. phar. 2.185>	Vltimaque effudit spectatis lumina membris.
<luca. phar. 2.186>	Vix erit ulla fides tam saeui criminis unum
<luca. phar. 2.187>	Tot poenas cepisse caput. sic mole ruinae
<luca. phar. 2.188>	Fracta sub ingenti miscentur pondere membra,
<luca. phar. 2.189>	Nec magis informes ueniunt ad litora trunci,
<luca. phar. 2.190>	Qui medio periere freto. quid perdere fructum
<luca. phar. 2.191>	Iuuit et ut uilem Marii confundere uultum?
<luca. phar. 2.192>	Vt scelus hoc Sullae caedesque ostensa placeret,
<luca. phar. 2.193>	Agnoscendus erat. uidit Fortuna colonos
<luca. phar. 2.194>	Praenestina suos cunctos simul ense recepto
<luca. phar. 2.195>	Vnius populum pereuntem tempore mortis.
<luca. phar. 2.196>	Tunc flos Hesperiae, Latii iam sola iuuentus
<luca. phar. 2.197>	Concidit et miserae maculauit ouilia Romae.
<luca. phar. 2.198>	Tot simul infesto iuuenes occumbere leto
<luca. phar. 2.199>	Saepe fames pelagique furor subitaeque ruinae
<luca. phar. 2.200>	Aut terrae caelique lues aut bellica clades,
<luca. phar. 2.201>	Numquam poena fuit. densi uix agmina uulgi
<luca. phar. 2.202>	Inter et exsangues immissa morte cateruas
<luca. phar. 2.203>	Victores mouere manum. uix caede peracta
<luca. phar. 2.204>	Procumbunt dubiaque labant ceruice; sed illos
<luca. phar. 2.205>	Magna premit strages, peraguntque cadauera partem
<luca. phar. 2.206>	Caedis: uiua graues elidunt corpora trunci.
<luca. phar. 2.207>	Intrepidus tanti sedit securus ab alto
<luca. phar. 2.208>	Spectator sceleris; miseri tot milia uulgi
<luca. phar. 2.209>	Non timuit iussisse mori. congesta recepit
<luca. phar. 2.210>	Omnia Tyrrhenus Sullana cadauera gurges;
<luca. phar. 2.211>	In fluuium primi cecidere, in corpora summi.
<luca. phar. 2.212>	Praecipites haesere rates, et strage cruenta
<luca. phar. 2.213>	Interruptus aquae fluxit prior amnis in aequor,
<luca. phar. 2.214>	Ad molem stetit unda sequens. Iam sanguinis alti
<luca. phar. 2.215>	Vis sibi fecit iter, campumque effusa per omnem
<luca. phar. 2.216>	Praecipitique ruens Tiberina in flumina riuo
<luca. phar. 2.217>	Haerentis adiuuit aquas, nec iam alueus amnem
<luca. phar. 2.218>	Nec retinent ripae, redditque cadauera campo.
<luca. phar. 2.219>	Tandem Tyrrhenas uix eluctatus in undas
<luca. phar. 2.220>	Sanguine caeruleum torrenti diuidit aequor.
<luca. phar. 2.221>	Hisne salus rerum, felix his Sulla uocari,
<luca. phar. 2.222>	His meruit tumulum medio sibi tollere Campo?
<luca. phar. 2.223>	Haec rursus patienda manent, hoc ordine belli
<luca. phar. 2.224>	Ibitur, hic stabit ciuilibus exitus armis.
<luca. phar. 2.225>	Quamquam agitant grauiora metus, multumque coitur
<luca. phar. 2.226>	Humani generis maiore in proelia damno.
<luca. phar. 2.227>	Exulibus Mariis bellorum maxima merces
<luca. phar. 2.228>	Roma recepta fuit, nec plus uictoria Sullae
<luca. phar. 2.229>	Praestitit, inuisas penitus quam tollere partes.
<luca. phar. 2.230>	Hos alio, Fortuna, uocas, olimque potentes
<luca. phar. 2.231>	Concurrunt. neuter ciuilia bella moueret,
<luca. phar. 2.232>	Contentus quod Sulla fuit." Sic maesta senectus
<luca. phar. 2.233>	Praeteritique memor flebat metuensque futuri.
<luca. phar. 2.234>	At non magnanimi percussit pectora Bruti
<luca. phar. 2.235>	Terror, et in tanta pauidi formidine motus
<luca. phar. 2.236>	Pars populi lugentis erat; sed nocte sopora,
<luca. phar. 2.237>	Parrhasis obliquos Helice cum uerteret axes,
<luca. phar. 2.238>	Atria cognati pulsat non ampla Catonis.
<luca. phar. 2.239>	Inuenit insomni uoluentem publica cura
<luca. phar. 2.240>	Fata uirum casusque urbis cunctisque timentem
<luca. phar. 2.241>	Securumque sui, farique his uocibus orsus:
<luca. phar. 2.242>	"Omnibus expulsae terris olimque fugatae
<luca. phar. 2.243>	Virtutis iam sola fides, quam turbine nullo
<luca. phar. 2.244>	Excutiet fortuna tibi, tu mente labantem
<luca. phar. 2.245>	Derige me, dubium certo tu robore firma.
<luca. phar. 2.246>	Namque alii Magnum uel Caesaris arma sequantur:
<luca. phar. 2.247>	Dux Bruto Cato solus erit. Pacemne tueris
<luca. phar. 2.248>	Inconcussa tenens dubio uestigia mundo?
<luca. phar. 2.249>	An placuit ducibus scelerum populique furentis
<luca. phar. 2.250>	Cladibus immixtum ciuile absoluere bellum?
<luca. phar. 2.251>	Quemque suae rapiunt scelerata in proelia causae:
<luca. phar. 2.252>	Hos polluta domus legesque in pace timendae,
<luca. phar. 2.253>	Hos ferro fugienda fames mundique ruinae
<luca. phar. 2.254>	Permiscenda fides. Nullum furor egit in arma:
<luca. phar. 2.255>	Castra petunt magna uicti mercede; tibi uni
<luca. phar. 2.256>	Per se bella placent? Quid tot durare per annos
<luca. phar. 2.257>	Profuit immunem corrupti moribus aeui?
<luca. phar. 2.258>	Hoc solum longae pretium uirtutis habebis?
<luca. phar. 2.259>	Accipient alios, facient te bella nocentem.
<luca. phar. 2.260>	Ne tantum, o superi, liceat feralibus armis,
<luca. phar. 2.261>	Has etiam mouisse manus, nec pila lacertis
<luca. phar. 2.262>	Missa tuis caeca telorum in nube ferantur,
<luca. phar. 2.263>	Nec tanta incassum uirtus eat. ingeret omnis
<luca. phar. 2.264>	Se belli fortuna tibi. Quis nollet in isto
<luca. phar. 2.265>	Ense mori, quamuis alieno uulnere labens,
<luca. phar. 2.266>	Et scelus esse tuum? Melius tranquilla sine armis
<luca. phar. 2.267>	Otia solus ages; sicut caelestia semper
<luca. phar. 2.268>	Inconcussa suo uoluuntur sidera lapsu,
<luca. phar. 2.269>	Fulminibus propior terrae succenditur aer;
<luca. phar. 2.270>	Imaque telluris uentos tractusque coruscos
<luca. phar. 2.271>	Flammarum accipiunt, nubes excedit Olympus.
<luca. phar. 2.272>	Lege deum minimas rerum discordia turbat,
<luca. phar. 2.273>	Pacem magna tenent. Quam laetae Caesaris aures
<luca. phar. 2.274>	Accipient tantum uenisse in proelia ciuem!
<luca. phar. 2.275>	Nam praelata suis numquam diuersa dolebit
<luca. phar. 2.276>	Castra ducis Magni. Nimium placet ipse Catoni,
<luca. phar. 2.277>	Si bellum ciuile placet. Pars magna senatus
<luca. phar. 2.278>	Et duce priuato gesturus proelia consul
<luca. phar. 2.279>	Sollicitant proceresque alii; quibus adde Catonem
<luca. phar. 2.280>	Sub iuga Pompei, toto iam liber in orbe
<luca. phar. 2.281>	Solus Caesar erit. Quod si pro legibus arma
<luca. phar. 2.282>	Ferre iuuat patriis libertatemque tueri,
<luca. phar. 2.283>	Nunc neque Pompei Brutum neque Caesaris hostem,
<luca. phar. 2.284>	Post bellum uictoris habes." Sic fatur, at illi
<luca. phar. 2.285>	Arcano sacras reddit Cato pectore uoces:
<luca. phar. 2.286>	"Summum, Brute, nefas ciuilia bella fatemur;
<luca. phar. 2.287>	Sed quo fata trahunt, uirtus secura sequetur;
<luca. phar. 2.288>	Crimen erit superis et me fecisse nocentem.
<luca. phar. 2.289>	Sidera quis mundumque uelit spectare cadentem
<luca. phar. 2.290>	Expers ipse metus? Quis, cum ruat arduus aether,
<luca. phar. 2.291>	Terra labet mixto coeuntis pondere mundi,
<luca. phar. 2.292>	Compressas tenuisse manus? Gentesne furorem
<luca. phar. 2.293>	Hesperium ignotae Romanaque bella sequentur
<luca. phar. 2.294>	Diducti fretis alio sub sidere reges,
<luca. phar. 2.295>	Otia solus agam? Procul hunc arcete furorem,
<luca. phar. 2.296>	O superi, motura Dahas ut clade Getasque
<luca. phar. 2.297>	Securo me Roma cadat. Ceu morte parentem
<luca. phar. 2.298>	Natorum orbatum longum producere funus
<luca. phar. 2.299>	Ad tumulos iubet ipse dolor, iuuat ignibus atris
<luca. phar. 2.300>	Inseruisse manus constructoque aggere busti
<luca. phar. 2.301>	Ipsum atras tenuisse faces: non ante reuellar
<luca. phar. 2.302>	Exanimem quam te complectar, Roma, tuumque
<luca. phar. 2.303>	Nomen, libertas, et inanem prosequar umbram.
<luca. phar. 2.304>	Sic eat: immites Romana piacula diui
<luca. phar. 2.305>	Plena ferant, nullo fraudemus sanguine bellum.
<luca. phar. 2.306>	O utinam caelique deis Erebique liceret
<luca. phar. 2.307>	Hoc caput in cunctas damnatum exponere poenas!
<luca. phar. 2.308>	Deuotum hostiles Decium pressere cateruae:
<luca. phar. 2.309>	Me geminae figant acies, me barbara telis
<luca. phar. 2.310>	Rheni turba petat, cunctis ego peruius hastis
<luca. phar. 2.311>	Excipiam medius totius uulnera belli.
<luca. phar. 2.312>	Hic redimat sanguis populos, hac caede luatur
<luca. phar. 2.313>	Quidquid Romani meruerunt pendere mores.
<luca. phar. 2.314>	Ad iuga cur faciles populi, cur saeua uolentes
<luca. phar. 2.315>	Regna pati pereunt? Me solum inuadite ferro,
<luca. phar. 2.316>	Me frustra leges et inania iura tuentem.
<luca. phar. 2.317>	Hic dabit, hic pacem iugulus finemque malorum
<luca. phar. 2.318>	Gentibus Hesperiis; post me regnare uolenti
<luca. phar. 2.319>	Non opus est bello. Quin publica signa ducemque
<luca. phar. 2.320>	Pompeium sequimur? Nec, si fortuna fauebit,
<luca. phar. 2.321>	Hunc quoque totius sibi ius promittere mundi
<luca. phar. 2.322>	Non bene compertum est: ideo me milite uincat,
<luca. phar. 2.323>	Ne sibi se uicisse putet." Sic fatur et acris
<luca. phar. 2.324>	Irarum mouit stimulos iuuenisque calorem
<luca. phar. 2.325>	Excitat in nimios belli ciuilis amores.
<luca. phar. 2.326>	Interea Phoebo gelidas pellente tenebras
<luca. phar. 2.327>	Pulsatae sonuere fores quas sancta relicto
<luca. phar. 2.328>	Hortensi maerens irrupit Marcia busto;
<luca. phar. 2.329>	Quondam uirgo toris melioris iuncta mariti,
<luca. phar. 2.330>	Mox ubi conubii pretium mercesque soluta est
<luca. phar. 2.331>	Tertia iam suboles, alios fecunda penates
<luca. phar. 2.332>	Impletura datur geminas et sanguine matris
<luca. phar. 2.333>	Permixtura domos. Sed postquam condidit urna
<luca. phar. 2.334>	Supremos cineres, miserando concita uultu,
<luca. phar. 2.335>	Effusas laniata comas contusaque pectus
<luca. phar. 2.336>	Verberibus crebris cineresque ingesta sepulchri,
<luca. phar. 2.337>	Non aliter placitura uiro, sic maesta profatur:
<luca. phar. 2.338>	"Dum sanguis inerat, dum uis materna, peregi
<luca. phar. 2.339>	Iussa, Cato, et geminos excepi feta maritos;
<luca. phar. 2.340>	Visceribus lassis partuque exhausta reuertor
<luca. phar. 2.341>	Iam nulli tradenda uiro. Da foedera prisci
<luca. phar. 2.342>	Illibata tori, da tantum nomen inane
<luca. phar. 2.343>	Conubii, liceat tumulo scripsisse: CATONIS
<luca. phar. 2.344>	MARCIA; nec dubium longo quaeratur in aeuo,
<luca. phar. 2.345>	Mutarim primas, expulsa an tradita, taedas.
<luca. phar. 2.346>	Non me laetorum sociam rebusque secundis
<luca. phar. 2.347>	Accipis: in curas uenio partemque laborum.
<luca. phar. 2.348>	Da mihi castra sequi. Cur tuta in pace relinquor
<luca. phar. 2.349>	Et sit ciuili propior Cornelia bello?"
<luca. phar. 2.350>	Hae flexere uirum uoces, et tempora quamquam
<luca. phar. 2.351>	Sint aliena toris, iam fato in bella uocante,
<luca. phar. 2.352>	Foedera sola tamen uanaque carentia pompa
<luca. phar. 2.353>	Iura placent sacrisque deos admittere testes.
<luca. phar. 2.354>	Festa coronato non pendent limine serta,
<luca. phar. 2.355>	Infulaque in geminos discurrit candida postes,
<luca. phar. 2.356>	Legitimaeque faces, gradibusque acclinis eburnis
<luca. phar. 2.357>	Stat torus, et picto uestes discriminat auro,
<luca. phar. 2.358>	Turritaque premens frontem matrona corona
<luca. phar. 2.359>	Translata uitat contingere limina planta;
<luca. phar. 2.360>	Non timidum nuptae leuiter tectura pudorem
<luca. phar. 2.361>	Lutea demissos uelarunt flammea uultus,
<luca. phar. 2.362>	Balteus aut fluxos gemmis astrinxit amictus,
<luca. phar. 2.363>	Colla monile decens, umerisque haerentia primis
<luca. phar. 2.364>	Suppara nudatos cingunt angusta lacertos.
<luca. phar. 2.365>	Sicut erat, maesti seruat lugubria cultus
<luca. phar. 2.366>	Quoque modo natos, hoc est amplexa maritum.
<luca. phar. 2.367>	Obsita funerea celatur purpura lana.
<luca. phar. 2.368>	Non soliti lusere sales, nec more Sabino
<luca. phar. 2.369>	Excepit tristis conuicia festa maritus.
<luca. phar. 2.370>	Pignora nulla domus, nulli coiere propinqui:
<luca. phar. 2.371>	Iunguntur taciti contentique auspice Bruto.
<luca. phar. 2.372>	Ille nec horrificam sancto dimouit ab ore
<luca. phar. 2.373>	Caesariem duroque admisit gaudia uultu
<luca. phar. 2.374>	(Vt primum tolli feralia uiderat arma,
<luca. phar. 2.375>	Intonsos rigidam in frontem descendere canos
<luca. phar. 2.376>	Passus erat maestamque genis increscere barbam:
<luca. phar. 2.377>	Vni quippe uacat studiis odiisque carenti
<luca. phar. 2.378>	Humanum lugere genus). Nec foedera prisci
<luca. phar. 2.379>	Sunt temptata tori; iusto quoque robur amori
<luca. phar. 2.380>	Restitit. hi mores, haec duri immota Catonis
<luca. phar. 2.381>	Secta fuit, seruare modum finesque tenere
<luca. phar. 2.382>	Naturamque sequi patriaeque impendere uitam
<luca. phar. 2.383>	Nec sibi, sed toti genitum se credere mundo.
<luca. phar. 2.384>	Huic epulae uicisse famem; magnique penates
<luca. phar. 2.385>	Summouisse hiemem tecto; pretiosaque uestis
<luca. phar. 2.386>	Hirtam membra super Romani more Quiritis
<luca. phar. 2.387>	Induxisse togam; Venerisque hic maximus usus
<luca. phar. 2.388>	Progenies; Vrbi pater est Vrbique maritus,
<luca. phar. 2.389>	Iustitiae cultor, rigidi seruator honesti,
<luca. phar. 2.390>	In commune bonus; nullosque Catonis in actus
<luca. phar. 2.391>	Surrepsit partemque tulit sibi nata uoluptas.
<luca. phar. 2.392>	Interea trepido discedens agmine Magnus
<luca. phar. 2.393>	Moenia Dardanii tenuit Campana coloni.
<luca. phar. 2.394>	Haec placuit belli sedes, hinc summa mouentem
<luca. phar. 2.395>	Hostis in occursum sparsas extendere partis,
<luca. phar. 2.396>	Vmbrosis mediam qua collibus Appenninus
<luca. phar. 2.397>	Erigit Italiam, nulloque a uertice tellus
<luca. phar. 2.398>	Altius intumuit propiusque accessit Olympo.
<luca. phar. 2.399>	Mons inter geminas medius se porrigit undas
<luca. phar. 2.400>	Inferni superique maris, collesque coercent
<luca. phar. 2.401>	Hinc Tyrrhena uado frangentes aequora Pisae,
<luca. phar. 2.402>	Illinc Dalmaticis obnoxia fluctibus Ancon.
<luca. phar. 2.403>	Fontibus hic uastis immensos concipit amnes
<luca. phar. 2.404>	Fluminaque in gemini spargit diuortia ponti.
<luca. phar. 2.405>	In laeuum cecidere latus ueloxque Metaurus
<luca. phar. 2.406>	Crustumiumque rapax et iuncto Sapis Isauro
<luca. phar. 2.407>	Senaque et Adriacas qui uerberat Aufidus undas,
<luca. phar. 2.408>	Quoque magis nullum tellus se soluit in amnem,
<luca. phar. 2.409>	Eridanus fractas deuoluit in aequora siluas
<luca. phar. 2.410>	Hesperiamque exhaurit aquis. Hunc fabula primum
<luca. phar. 2.411>	Populea fluuium ripas umbrasse corona,
<luca. phar. 2.412>	Cumque diem pronum transuerso limite ducens
<luca. phar. 2.413>	Succendit Phaeton flagrantibus aethera loris,
<luca. phar. 2.414>	Gurgitibus raptis penitus tellure perusta,
<luca. phar. 2.415>	Hunc habuisse pares Phoebeis ignibus undas.
<luca. phar. 2.416>	Non minor hic Nilo si non per plana iacentis
<luca. phar. 2.417>	Aegypti Libycis Nilus stagnaret harenis;
<luca. phar. 2.418>	Non minor hic Histro, nisi quod dum permeat orbem
<luca. phar. 2.419>	Hister casuros in quaelibet aequora fontes
<luca. phar. 2.420>	Accipit et Scythicas exit non solus in undas.
<luca. phar. 2.421>	Dexteriora petens montis decliuia Thybrim
<luca. phar. 2.422>	Vnda facit Rutubamque cauum. Delabitur inde
<luca. phar. 2.423>	Vulturnusque celer nocturnaeque editor aurae
<luca. phar. 2.424>	Sarnus et umbrosae Liris per regna Maricae
<luca. phar. 2.425>	Vestinis impulsus aquis radensque Salerni
<luca. phar. 2.426>	Culta Siler, nullasque uado qui Macra moratus
<luca. phar. 2.427>	Alnos uicinae procurrit in aequora Lunae.
<luca. phar. 2.428>	Longior educto qua surgit in aera dorso,
<luca. phar. 2.429>	Gallica rura uidet deuexasque excipit Alpis.
<luca. phar. 2.430>	Tunc Vmbris Marsisque ferax domitusque Sabello
<luca. phar. 2.431>	Vomere, piniferis amplexus rupibus omnis
<luca. phar. 2.432>	Indigenas Latii populos, non deserit ante
<luca. phar. 2.433>	Hesperiam quam cum Scyllaeis clauditur undis
<luca. phar. 2.434>	Extenditque suas in templa Lacinia rupes,
<luca. phar. 2.435>	Longior Italia, donec confinia pontus
<luca. phar. 2.436>	Solueret incumbens terrasque repelleret aequor.
<luca. phar. 2.437>	At postquam gemino tellus elisa profundo est
<luca. phar. 2.438>	Extremi colles Siculo cessere Peloro.
<luca. phar. 2.439>	Caesar in arma furens nullas nisi sanguine fuso
<luca. phar. 2.440>	Gaudet habere uias, quod non terat hoste uacantis
<luca. phar. 2.441>	Hesperiae fines uacuosque irrumpat in agros
<luca. phar. 2.442>	Atque ipsum non perdat iter consertaque bellis
<luca. phar. 2.443>	Bella gerat. Non tam portas intrare patentis
<luca. phar. 2.444>	Quam fregisse iuuat, nec tam patiente colono
<luca. phar. 2.445>	Arua premi quam si ferro populetur et igni;
<luca. phar. 2.446>	Concessa pudet ire uia ciuemque uideri.
<luca. phar. 2.447>	Tunc urbes Latii dubiae uarioque fauore
<luca. phar. 2.448>	Ancipites, quamquam primo terrore ruentis
<luca. phar. 2.449>	Cessurae belli, denso tamen aggere firmant
<luca. phar. 2.450>	Moenia et abrupto circumdant undique uallo
<luca. phar. 2.451>	Saxorumque orbes, et quae super eminus hostem
<luca. phar. 2.452>	Tela petant altis murorum turribus aptant.
<luca. phar. 2.453>	Pronior in Magnum populus, pugnatque minaci
<luca. phar. 2.454>	Cum terrore fides: ut cum mare possidet auster
<luca. phar. 2.455>	Flatibus horrisonis, hunc aequora tota sequuntur;
<luca. phar. 2.456>	Si rursus tellus pulsu laxata tridentis
<luca. phar. 2.457>	Aeolii tumidis immittat fluctibus eurum,
<luca. phar. 2.458>	Quamuis icta nouo, uentum tenuere priorem
<luca. phar. 2.459>	Aequora, nubiferoque polus cum cesserit euro,
<luca. phar. 2.460>	Vindicat unda notum. Facilis sed uertere mentes
<luca. phar. 2.461>	Terror erat dubiamque fidem fortuna ferebat.
<luca. phar. 2.462>	Gens Etrusca fuga trepidi nudata Libonis,
<luca. phar. 2.463>	Iusque sui pulso iam perdidit Vmbria Thermo.
<luca. phar. 2.464>	Nec gerit auspiciis ciuilia bella paternis
<luca. phar. 2.465>	Caesaris audito conuersus nomine Sulla.
<luca. phar. 2.466>	Varus, ut admotae pulsarunt Auximon alae,
<luca. phar. 2.467>	Per diuersa ruens neglecto moenia tergo,
<luca. phar. 2.468>	Qua siluae, qua saxa, fugit. Depellitur arce
<luca. phar. 2.469>	Lentulus Asculea; uictor cedentibus instat
<luca. phar. 2.470>	Deuertitque acies, solusque ex agmine tanto
<luca. phar. 2.471>	Dux fugit et nullas ducentia signa cohortes.
<luca. phar. 2.472>	Tu quoque nudatam commissae deseris arcem,
<luca. phar. 2.473>	Scipio, Luceriae, quamquam firmissima pubes
<luca. phar. 2.474>	His sedeat castris, iampridem Caesaris armis
<luca. phar. 2.475>	Parthorum seducta metu, qua Gallica damna
<luca. phar. 2.476>	Suppleuit Magnus dumque ipse ad bella uacaret,
<luca. phar. 2.477>	Donauit socero Romani sanguinis usum.
<luca. phar. 2.478>	At te Corfini ualidis circumdata muris
<luca. phar. 2.479>	Tecta tenent, pugnax Domiti; tua classica seruat
<luca. phar. 2.480>	Oppositus quondam polluto tiro Miloni.
<luca. phar. 2.481>	Vt procul immensam campo consurgere nubem
<luca. phar. 2.482>	Ardentisque acies percussis sole corusco
<luca. phar. 2.483>	Conspexit telis, "Socii, decurrite" dixit
<luca. phar. 2.484>	"Fluminis ad ripas undaeque immergite pontem.
<luca. phar. 2.485>	Et tu montanis totus nunc fontibus exi
<luca. phar. 2.486>	Atque omnis trahe, gurges, aquas, ut spumeus alnos
<luca. phar. 2.487>	Discussa compage feras. Hoc limite bellum
<luca. phar. 2.488>	Haereat, hac hostis lentus terat otia ripa.
<luca. phar. 2.489>	Praecipitem cohibete ducem; uictoria nobis
<luca. phar. 2.490>	Hic primum stans Caesar erit." Nec plura locutus
<luca. phar. 2.491>	Deuoluit rapidum nequicquam moenibus agmen.
<luca. phar. 2.492>	Nam prior e campis ut conspicit amne soluto
<luca. phar. 2.493>	Rumpi Caesar iter, calida prolatus ab ira:
<luca. phar. 2.494>	"Non satis est muris latebras quaesisse pauori?
<luca. phar. 2.495>	Obstruitis campos fluuiisque arcere paratis,
<luca. phar. 2.496>	Ignaui! Non si tumido me gurgite Ganges
<luca. phar. 2.497>	Summoueat, stabit iam flumine Caesar in ullo
<luca. phar. 2.498>	Post Rubiconis aquas. Equitum properate cateruae,
<luca. phar. 2.499>	Ite simul pedites, ruiturum ascendite pontem."
<luca. phar. 2.500>	Haec ubi dicta, leuis totas accepit habenas
<luca. phar. 2.501>	In campum sonipes, crebroque simillima nimbo
<luca. phar. 2.502>	Trans ripam ualidi torserunt tela lacerti.
<luca. phar. 2.503>	Ingreditur pulsa fluuium statione uacantem
<luca. phar. 2.504>	Caesar et ad tutas hostis compellitur arces.
<luca. phar. 2.505>	Et iam moturas ingentia pondera turris
<luca. phar. 2.506>	Erigit, et mediis surrepit uinea muris:
<luca. phar. 2.507>	Ecce, nefas belli! reseratis agmina portis
<luca. phar. 2.508>	Captiuum traxere ducem, ciuisque superbi
<luca. phar. 2.509>	Constitit ante pedes; uultu tamen alta minaci
<luca. phar. 2.510>	Nobilitas recta ferrum ceruice poposcit.
<luca. phar. 2.511>	Scit Caesar poenamque peti ueniamque timeri:
<luca. phar. 2.512>	"Viue, licet nolis, et nostro munere" dixit
<luca. phar. 2.513>	"Cerne diem. uictis iam spes bona partibus esto
<luca. phar. 2.514>	Exemplumque mei; uel, si libet, arma retempta,
<luca. phar. 2.515>	Et nihil hac uenia, si uiceris ipse, paciscor."
<luca. phar. 2.516>	Fatur et astrictis laxari uincula palmis
<luca. phar. 2.517>	Imperat. Heu quanto melius uel caede peracta
<luca. phar. 2.518>	Parcere Romano potuit fortuna pudori!
<luca. phar. 2.519>	Poenarum extremum ciui, quod castra secutus
<luca. phar. 2.520>	Sit patriae Magnumque ducem totumque senatum,
<luca. phar. 2.521>	Ignosci. Premit ille grauis interritus iras
<luca. phar. 2.522>	Et secum: "Romamne petes pacisque recessus
<luca. phar. 2.523>	Degener? In medios belli non ire furores
<luca. phar. 2.524>	Iam dudum moriture paras? Rue certus et omnis
<luca. phar. 2.525>	Lucis rumpe moras et Caesaris effuge munus."
<luca. phar. 2.526>	Nescius interea capti ducis arma parabat
<luca. phar. 2.527>	Magnus, ut immixto firmaret robore partis.
<luca. phar. 2.528>	Iamque secuturo iussurus classica Phoebo
<luca. phar. 2.529>	Temptandasque ratus moturi militis iras
<luca. phar. 2.530>	Alloquitur tacitas ueneranda uoce cohortes:
<luca. phar. 2.531>	"O scelerum ultores melioraque signa secuti,
<luca. phar. 2.532>	O uere Romana manus, quibus arma senatus
<luca. phar. 2.533>	Non priuata dedit, uotis deposcite pugnam.
<luca. phar. 2.534>	Ardent Hesperii saeuis populatibus agri,
<luca. phar. 2.535>	Gallica per gelidas rabies effunditur Alpes,
<luca. phar. 2.536>	Iam tetigit sanguis pollutos Caesaris enses.
<luca. phar. 2.537>	Di melius, belli tulimus quod damna priores:
<luca. phar. 2.538>	Coeperit inde nefas. Iamiam me praeside Roma
<luca. phar. 2.539>	Supplicium poenamque petat. Neque enim ista uocari
<luca. phar. 2.540>	Proelia iusta decet, patriae sed uindicis iram;
<luca. phar. 2.541>	Nec magis hoc bellum est quam quod Catilina parauit
<luca. phar. 2.542>	Arsuras in tecta faces sociusque furoris
<luca. phar. 2.543>	Lentulus exertique manus uesana Cethegi.
<luca. phar. 2.544>	O rabies miseranda ducis! cum fata Camillis
<luca. phar. 2.545>	Te, Caesar, magnisque uelint miscere Metellis,
<luca. phar. 2.546>	Ad Cinnas Mariosque uenis. Sternere profecto,
<luca. phar. 2.547>	Vt Catulo iacuit Lepidus, nostrasque securis
<luca. phar. 2.548>	Passus, Sicanio tegitur qui Carbo sepulchro,
<luca. phar. 2.549>	Quique feros mouit Sertorius exul Hiberos.
<luca. phar. 2.550>	Quamquam, si qua fides, his te quoque iungere, Caesar,
<luca. phar. 2.551>	Inuideo nostrasque manus quod Roma furenti
<luca. phar. 2.552>	Opposuit. Parthorum utinam post proelia sospes
<luca. phar. 2.553>	Et Scythicis Crassus uictor remeasset ab oris,
<luca. phar. 2.554>	Vt simili causa caderes qua Spartacus hostis.
<luca. phar. 2.555>	Te quoque si superi titulis accedere nostris
<luca. phar. 2.556>	Iusserunt, ualet en! torquendo dextera pilo,
<luca. phar. 2.557>	Feruidus haec iterum circa praecordia sanguis
<luca. phar. 2.558>	Incaluit; disces non esse ad bella fugaces,
<luca. phar. 2.559>	Qui pacem potuere pati. Licet ille solutum
<luca. phar. 2.560>	Defectumque uocet, ne uos mea terreat aetas:
<luca. phar. 2.561>	Dux sit in his castris senior, dum miles in illis.
<luca. phar. 2.562>	Quo potuit ciuem populus perducere liber,
<luca. phar. 2.563>	Ascendi supraque nihil nisi regna reliqui.
<luca. phar. 2.564>	Non priuata cupis, Romana quisquis in urbe
<luca. phar. 2.565>	Pompeium transire paras. Hinc consul uterque,
<luca. phar. 2.566>	Hinc acies statura ducum est. Caesarne senatus
<luca. phar. 2.567>	Victor erit? Non tam caeco trahis omnia cursu,
<luca. phar. 2.568>	Teque nihil, Fortuna, pudet. Multisne rebellis
<luca. phar. 2.569>	Gallia iam lustris aetasque impensa labori
<luca. phar. 2.570>	Dant animos? Rheni gelidis quod fugit ab undis
<luca. phar. 2.571>	Oceanumque uocans incerti stagna profundi
<luca. phar. 2.572>	Territa quaesitis ostendit terga Britannis?
<luca. phar. 2.573>	An uanae tumuere minae; quod fama furoris
<luca. phar. 2.574>	Expulit armatam patriis e sedibus urbem?
<luca. phar. 2.575>	Heu demens! non te fugiunt, me cuncta sequuntur.
<luca. phar. 2.576>	Qui cum signa tuli toto fulgentia ponto,
<luca. phar. 2.577>	Ante bis exactum quam Cynthia conderet orbem,
<luca. phar. 2.578>	Omne fretum metuens pelagi pirata reliquit
<luca. phar. 2.579>	Angustaque domum terrarum in sede poposcit.
<luca. phar. 2.580>	Idem per Scythici profugum diuortia ponti
<luca. phar. 2.581>	Indomitum regem Romanaque fata morantem
<luca. phar. 2.582>	Ad mortem Sylla felicior ire coegi.
<luca. phar. 2.583>	Pars mundi mihi nulla uacat; sed tota tenetur
<luca. phar. 2.584>	Terra meis, quocumque iacet sub sole, trophaeis:
<luca. phar. 2.585>	Hinc me uictorem gelidas ad Phasidos undas
<luca. phar. 2.586>	Arctos habet; calida medius mihi cognitus axis
<luca. phar. 2.587>	Aegypto atque umbras numquam flectente Syene;
<luca. phar. 2.588>	Occasus mea iura timent Tethynque fugacem
<luca. phar. 2.589>	Qui ferit Hesperius post omnia flumina Baetis.
<luca. phar. 2.590>	Me domitus cognouit Arabs, me Marte feroces
<luca. phar. 2.591>	Heniochi notique erepto uellere Colchi.
<luca. phar. 2.592>	Cappadoces mea signa timent et dedita sacris
<luca. phar. 2.593>	Incerti Iudaea dei mollisque Sophene.
<luca. phar. 2.594>	Armenios Cilicasque feros Taurosque subegi.
<luca. phar. 2.595>	Quod socero bellum praeter ciuile reliqui?"
<luca. phar. 2.596>	Verba ducis nullo partes clamore sequuntur
<luca. phar. 2.597>	Nec matura petunt promissae classica pugnae.
<luca. phar. 2.598>	Sensit et ipse metum Magnus, placuitque referri
<luca. phar. 2.599>	Signa nec in tantae discrimina mittere pugnae
<luca. phar. 2.600>	Iam uictum fama non uisi Caesaris agmen.
<luca. phar. 2.601>	Pulsus ut armentis primo certamine taurus
<luca. phar. 2.602>	Siluarum secreta petit uacuosque per agros
<luca. phar. 2.603>	Exul in aduersis explorat cornua truncis
<luca. phar. 2.604>	Nec redit in pastus, nisi cum ceruice recepta
<luca. phar. 2.605>	Excussi placuere tori; mox reddita uictor
<luca. phar. 2.606>	Quoslibet in saltus comitantibus agmina tauris
<luca. phar. 2.607>	Inuito pastore trahit: sic uiribus impar
<luca. phar. 2.608>	Tradidit Hesperiam profugusque per Apula rura
<luca. phar. 2.609>	Brundisii tutas concessit Magnus in arces.
<luca. phar. 2.610>	Vrbs est Dictaeis olim possessa colonis,
<luca. phar. 2.611>	Quos Creta profugos uexere per aequora puppes
<luca. phar. 2.612>	Cecropiae, uictum mentitis Thesea uelis.
<luca. phar. 2.613>	Hanc latus angustum iam se cogentis in artum
<luca. phar. 2.614>	Hesperiae tenuem producit in aequora linguam,
<luca. phar. 2.615>	Hadriacas flexis claudit quae cornibus undas.
<luca. phar. 2.616>	Nec tamen hoc artis immissum faucibus aequor
<luca. phar. 2.617>	Portus erat, si non uiolentos insula Coros
<luca. phar. 2.618>	Exciperet saxis lassasque refunderet undas.
<luca. phar. 2.619>	Hinc illinc montes scopulosae rupis aperto
<luca. phar. 2.620>	Opposuit natura mari flatusque remouit,
<luca. phar. 2.621>	Vt tremulo starent contentae fune carinae.
<luca. phar. 2.622>	Hinc late patet omne fretum, seu uela ferantur
<luca. phar. 2.623>	In portus, Corcyra, tuos, seu laeua petatur
<luca. phar. 2.624>	Illyris Ionias uergens Epidamnos in undas.
<luca. phar. 2.625>	Huc fuga nautarum, cum totas Adria uires
<luca. phar. 2.626>	Mouit et in nubes abiere Ceraunia cumque
<luca. phar. 2.627>	Spumoso Calaber perfunditur aequore Sason.
<luca. phar. 2.628>	Ergo ubi nulla fides rebus post terga relictis
<luca. phar. 2.629>	Nec licet ad duros Martem conuertere Hiberos,
<luca. phar. 2.630>	Cum mediae iaceant immensis tractibus Alpes,
<luca. phar. 2.631>	Tunc subole e tanta natum, cui firmior aetas,
<luca. phar. 2.632>	Affatur: "Mundi iubeo temptare recessus
<luca. phar. 2.633>	Euphraten Nilumque moue, quo nominis usque
<luca. phar. 2.634>	Nostri fama uenit, qua est uulgata per urbes
<luca. phar. 2.635>	Post me Roma ducem; sparsos per rura colonos
<luca. phar. 2.636>	Redde mari Cilicas; Pharios hinc concute reges
<luca. phar. 2.637>	Tigranemque meum. Nec Pharnacis arma relinquas,
<luca. phar. 2.638>	Admoneo, nec tu populos utraque uagantis
<luca. phar. 2.639>	Armenia Pontique feras per litora gentis
<luca. phar. 2.640>	Riphaeasque manus et quas tenet aequore denso
<luca. phar. 2.641>	Pigra palus Scythici patiens Maeotia plaustri,
<luca. phar. 2.642>	Et- quid plura moror? totos mea, nate, per ortus
<luca. phar. 2.643>	Bella feres totoque urbes agitabis in orbe
<luca. phar. 2.644>	Perdomitas; omnes redeant in castra triumphi.
<luca. phar. 2.645>	Et uos, qui Latio signatis nomine fastus,
<luca. phar. 2.646>	Primus in Epirum boreas agat; inde per arua
<luca. phar. 2.647>	Graiorum Macetumque nouas acquirite uires,
<luca. phar. 2.648>	Dum pauci dat tempus hiemps." sic fatur et omnes
<luca. phar. 2.649>	Iussa gerunt soluuntque cauas a litore puppes.
<luca. phar. 2.650>	At numquam patiens segnis longaeque quietis
<luca. phar. 2.651>	Armorum, ne quid fatis mutare liceret,
<luca. phar. 2.652>	Adsequitur generique premit uestigia Caesar.
<luca. phar. 2.653>	Sufficerent aliis primo tot moenia cursu
<luca. phar. 2.654>	Rapta, tot oppressae depulsis hostibus arces,
<luca. phar. 2.655>	Ipsa caput mundi, bellorum maxima merces,
<luca. phar. 2.656>	Roma capi facilis; sed Caesar in omnia praeceps,
<luca. phar. 2.657>	Nil actum credens, cum quid superesset agendum,
<luca. phar. 2.658>	Instat atrox et adhuc, quamuis possederit omnem
<luca. phar. 2.659>	Italiam, extremo sedeat quod litore Magnus,
<luca. phar. 2.660>	Communem tamen esse dolet nec rursus aperto
<luca. phar. 2.661>	Vult hostes errare freto sed molibus undas
<luca. phar. 2.662>	Obstruit et latum deiectis rupibus aequor.
<luca. phar. 2.663>	Cedit in immensum cassus labor: omnia pontus
<luca. phar. 2.664>	Haurit saxa uorax montesque immiscet harenis:
<luca. phar. 2.665>	Vt maris Aegaeis medias si celsus in undas
<luca. phar. 2.666>	Depellatur Eryx, nullae tamen aequore rupes
<luca. phar. 2.667>	Emineant, uel si conuulso uertice Gaurus
<luca. phar. 2.668>	Decidat in fundum penitus stagnantis Auerni.
<luca. phar. 2.669>	Ergo ubi nulla uado tenuit sua pondera moles,
<luca. phar. 2.670>	Tunc placuit caesis innectere uincula siluis
<luca. phar. 2.671>	Roboraque immensis late religare catenis.
<luca. phar. 2.672>	Talis fama canit tumidum super aequora Xersen
<luca. phar. 2.673>	Construxisse uias, multum cum pontibus ausus
<luca. phar. 2.674>	Europamque Asiae Sestonque admouit Abydo
<luca. phar. 2.675>	Incessitque fretum rapidi super Hellesponti
<luca. phar. 2.676>	Non eurum zephyrumque timens, cum uela ratisque
<luca. phar. 2.677>	In medium deferret Athon. sic ora profundi
<luca. phar. 2.678>	Artantur casu nemorum; tunc aggere multo
<luca. phar. 2.679>	Surgit opus, longaeque tremunt super aequora turres.
<luca. phar. 2.680>	Pompeius tellure noua compressa profundi
<luca. phar. 2.681>	Ora uidens curis animum mordacibus angit,
<luca. phar. 2.682>	Vt reseret pelagus spargatque per aequora bellum.
<luca. phar. 2.683>	Saepe noto plenae tensisque rudentibus actae
<luca. phar. 2.684>	Ipsa maris per claustra rates fastigia molis
<luca. phar. 2.685>	Discussere salo spatiumque dedere carinis
<luca. phar. 2.686>	Tortaque per tenebras ualidis ballista lacertis
<luca. phar. 2.687>	Multifidas iaculata faces. ut tempora tandem
<luca. phar. 2.688>	Furtiuae placuere fugae, ne litora clamor
<luca. phar. 2.689>	Nauticus exagitet, ne bucina diuidat horas,
<luca. phar. 2.690>	Ne tuba praemonitos perducat ad aequora nautas,
<luca. phar. 2.691>	Praecepit sociis. iam coeperat ultima Virgo
<luca. phar. 2.692>	Phoebum laturas ortu praecedere Chelas,
<luca. phar. 2.693>	Cum tacitas soluere rates. non anchora uoces
<luca. phar. 2.694>	Mouit, dum spissis auellitur uncus harenis;
<luca. phar. 2.695>	Dum iuga curuantur mali dumque ardua pinus
<luca. phar. 2.696>	Erigitur, pauidi classis siluere magistri,
<luca. phar. 2.697>	Strictaque pendentes deducunt carbasa nautae
<luca. phar. 2.698>	Nec quatiunt ualidos, ne sibilet aura, rudentis.
<luca. phar. 2.699>	Dux etiam uotis hoc te, Fortuna, precatur,
<luca. phar. 2.700>	Quam retinere uetas, liceat sibi perdere saltem
<luca. phar. 2.701>	Italiam. uix fata sinunt; nam murmure uasto
<luca. phar. 2.702>	Impulsum rostris sonuit mare, fluctuat unda
<luca. phar. 2.703>	Totque carinarum permixtis aequora sulcis.
<luca. phar. 2.704>	Ergo hostes portis, quas omnis soluerat urbis
<luca. phar. 2.705>	Cum fato conuersa fides, murisque recepti
<luca. phar. 2.706>	Praecipiti cursu flexi per cornua portus
<luca. phar. 2.707>	Ora petunt pelagusque dolent contingere classi.
<luca. phar. 2.708>	Heu pudor! exigua est fugiens uictoria Magnus.
<luca. phar. 2.709>	Angustus puppis mittebat in aequora limes
<luca. phar. 2.710>	Artior Euboica, quae Chalcida uerberat, unda.
<luca. phar. 2.711>	Hic haesere rates geminae classique paratas
<luca. phar. 2.712>	Excepere manus, tractoque in litora bello
<luca. phar. 2.713>	Hic primum rubuit ciuili sanguine Nereus.
<luca. phar. 2.714>	Cetera classis abit summis spoliata carinis:
<luca. phar. 2.715>	Vt, Pagasaea ratis peteret cum Phasidos undas,
<luca. phar. 2.716>	Cyaneas tellus emisit in aequora cautes,
<luca. phar. 2.717>	Rapta puppe minor subducta est montibus Argo,
<luca. phar. 2.718>	Vanaque percussit pontum Symplegas inanem
<luca. phar. 2.719>	Et statura redit. iam Phoebum urgere monebat
<luca. phar. 2.720>	Non idem eoi color aetheris, albaque nondum
<luca. phar. 2.721>	Lux rubet et flammas propioribus eripit astris,
<luca. phar. 2.722>	Et iam Plias hebet, flexi iam plaustra Bootae
<luca. phar. 2.723>	In faciem puri redeunt languentia caeli,
<luca. phar. 2.724>	Maioresque latent stellae, calidumque refugit
<luca. phar. 2.725>	Lucifer ipse diem; pelagus iam, Magne, tenebas,
<luca. phar. 2.726>	Non ea fata ferens, quae, cum super aequora toto
<luca. phar. 2.727>	Praedonem sequerere mari: lassata triumphis
<luca. phar. 2.728>	Desciuit fortuna tuis. cum coniuge pulsus
<luca. phar. 2.729>	Et natis totosque trahens in bella penates
<luca. phar. 2.730>	Vadis adhuc ingens populis comitantibus exul.
<luca. phar. 2.731>	Quaeritur indignae sedes longinqua ruinae.
<luca. phar. 2.732>	Non quia te superi patrio priuare sepulchro
<luca. phar. 2.733>	Maluerint, Phariae busto damnantur harenae:
<luca. phar. 2.734>	Parcitur Hesperiae; procul hoc et in orbe remoto
<luca. phar. 2.735>	Abscondat Fortuna nefas, Romanaque tellus
<luca. phar. 2.736>	Immaculata sui seruetur sanguine Magni.
<luca. phar. 3.1>	Propulit ut classem uelis cedentibus auster
<luca. phar. 3.2>	Incumbens mediumque rates mouere profundum,
<luca. phar. 3.3>	Omnis in Ionios spectabat nauita fluctus;
<luca. phar. 3.4>	Solus ab Hesperia non flexit lumina terra
<luca. phar. 3.5>	Magnus, dum patrios portus, dum litora numquam
<luca. phar. 3.6>	Ad uisus reditura suos tectumque cacumen
<luca. phar. 3.7>	Nubibus et dubios cernit uanescere montis.
<luca. phar. 3.8>	Inde soporifero cesserunt languida somno
<luca. phar. 3.9>	Membra ducis; diri tum plena horroris imago
<luca. phar. 3.10>	Visa caput maestum per hiantes Iulia terras
<luca. phar. 3.11>	Tollere et accenso furialis stare sepulchro.
<luca. phar. 3.12>	"Sedibus Elysiis campoque expulsa piorum
<luca. phar. 3.13>	Ad Stygias"inquit "tenebras manesque nocentes
<luca. phar. 3.14>	Post bellum ciuile trahor: uidi ipsa tenentis
<luca. phar. 3.15>	Eumenidas, quaterent quas uestris lampadas armis;
<luca. phar. 3.16>	Praeparat innumeras puppis Acherontis adusti
<luca. phar. 3.17>	Portitor; in multas laxantur Tartara poenas,
<luca. phar. 3.18>	Vix operi cunctae dextra properante sorores
<luca. phar. 3.19>	Sufficiunt, lassant rumpentis stamina Parcas.
<luca. phar. 3.20>	Coniuge me laetos duxisti, Magne, triumphos:
<luca. phar. 3.21>	Fortuna est mutata toris semperque potentis
<luca. phar. 3.22>	Detrahere in cladem fato damnata maritos
<luca. phar. 3.23>	Innupsit tepido paelex Cornelia busto.
<luca. phar. 3.24>	Haereat illa tuis per bella, per aequora signis,
<luca. phar. 3.25>	Dum non securos liceat mihi rumpere somnos
<luca. phar. 3.26>	Et nullum uestro uacuum sit tempus amori,
<luca. phar. 3.27>	Sed teneat Caesarque dies et Iulia noctes.
<luca. phar. 3.28>	Me non Lethaeae, coniunx, obliuia ripae
<luca. phar. 3.29>	Immemorem fecere tui, regesque silentum
<luca. phar. 3.30>	Permisere sequi. ueniam te bella gerente
<luca. phar. 3.31>	In medias acies; numquam tibi, Magne, per umbras
<luca. phar. 3.32>	Perque meos manes genero non esse licebit.
<luca. phar. 3.33>	Abscidis frustra ferro tua pignora: bellum
<luca. phar. 3.34>	Te faciet ciuile meum." Sic fata refugit
<luca. phar. 3.35>	Vmbra per amplexus trepidi dilapsa mariti.
<luca. phar. 3.36>	Ille, dei quamuis cladem manesque minentur,
<luca. phar. 3.37>	Maior in arma ruit certa cum mente malorum
<luca. phar. 3.38>	Et "Quid" ait "uani terremur imagine uisus?
<luca. phar. 3.39>	Aut nihil est sensus animis a morte relictum
<luca. phar. 3.40>	Aut mors ipsa nihil." Titan iam pronus in undas
<luca. phar. 3.41>	Ibat et igniferi tantum demerserat orbis,
<luca. phar. 3.42>	Quantum desse solet lunae, seu plena futura est,
<luca. phar. 3.43>	Seu iam plena fuit: tunc obtulit hospita tellus
<luca. phar. 3.44>	Puppibus accessus faciles; legere rudentis
<luca. phar. 3.45>	Et posito remis petierunt litora malo.
<luca. phar. 3.46>	Caesar, ut emissas uenti rapuere carinas,
<luca. phar. 3.47>	Absconditque fretum classes, et litore solus
<luca. phar. 3.48>	Dux stetit Hesperio, non illum gloria pulsi
<luca. phar. 3.49>	Laetificat Magni; queritur quod tuta per aequor
<luca. phar. 3.50>	Terga ferant hostes. neque enim iam sufficit ulla
<luca. phar. 3.51>	Praecipiti fortuna uiro, nec uincere tanti,
<luca. phar. 3.52>	Vt bellum differret, erat. tum pectore curas
<luca. phar. 3.53>	Expulit armorum pacique intentus agebat,
<luca. phar. 3.54>	Quoque modo uanos populi conciret amores
<luca. phar. 3.55>	Gnarus et irarum causas et summa fauoris
<luca. phar. 3.56>	Annona momenta trahi. namque asserit urbis
<luca. phar. 3.57>	Sola fames emiturque metus, cum segne potentes
<luca. phar. 3.58>	Vulgus alunt: nescit plebes ieiuna timere.
<luca. phar. 3.59>	Curio Sicanias transcendere iussus in urbes,
<luca. phar. 3.60>	Qua mare tellurem subitis aut obruit undis
<luca. phar. 3.61>	Aut scidit et medias fecit sibi litora terras;
<luca. phar. 3.62>	Vis illic ingens pelagi, semperque laborant
<luca. phar. 3.63>	Aequora ne rupti repetant confinia montes,
<luca. phar. 3.64>	Bellaque Sardoas etiam sparguntur in oras.
<luca. phar. 3.65>	Vtraque frugiferis est insula nobilis aruis;
<luca. phar. 3.66>	Nec prius Hesperiam longinquis messibus ullae
<luca. phar. 3.67>	Nec Romana magis complerunt horrea terrae.
<luca. phar. 3.68>	Vbere uix glebeae superat cessantibus austris,
<luca. phar. 3.69>	Cum medium nubes borea cogente sub axem
<luca. phar. 3.70>	Effusis magnum Libye tulit imbribus annum.
<luca. phar. 3.71>	Haec ubi sunt prouisa duci, tunc agmina uictor
<luca. phar. 3.72>	Non armata trahens, sed pacis habentia uultum,
<luca. phar. 3.73>	Tecta petit patriae. Pro, si remeasset in urbem,
<luca. phar. 3.74>	Gallorum tantum populis arctoque subacta
<luca. phar. 3.75>	Quam seriem rerum longa praemittere pompa,
<luca. phar. 3.76>	Quas potuit belli facies! ut uincula Rheno
<luca. phar. 3.77>	Oceanoque daret, celsos ut Gallia currus
<luca. phar. 3.78>	Nobilis et flauis sequeretur mixta Britannis!
<luca. phar. 3.79>	Perdidit o qualem uincendo plura triumphum!
<luca. phar. 3.80>	Non illum laetis uadentem coetibus urbes,
<luca. phar. 3.81>	Sed tacitae uidere metu, nec constitit usquam
<luca. phar. 3.82>	Obuia turba duci. Gaudet tamen esse timori
<luca. phar. 3.83>	Tam magno populis et se non mallet amari.
<luca. phar. 3.84>	Iamque et praecipitis superauerat Anxuris arces,
<luca. phar. 3.85>	Et qua Pomptinas uia diuidit uda paludes,
<luca. phar. 3.86>	Qua sublime nemus, Scythicae qua regna Dianae,
<luca. phar. 3.87>	Quaque iter est Latiis ad summam fascibus Albam;
<luca. phar. 3.88>	Excelsa de rupe procul iam conspicit urbem
<luca. phar. 3.89>	Arctoi toto non uisam tempore belli
<luca. phar. 3.90>	Miratusque suae sic fatur moenia Romae:
<luca. phar. 3.91>	"Tene, deum sedes, non ullo Marte coacti
<luca. phar. 3.92>	Deseruere uiri? pro qua pugnabitur urbe?
<luca. phar. 3.93>	Di melius, quod non Latias eous in oras
<luca. phar. 3.94>	Nunc furor incubuit nec iuncto Sarmata uelox
<luca. phar. 3.95>	Pannonio Dacisque Getes admixtus: habenti
<luca. phar. 3.96>	Tam pauidum tibi, Roma, ducem fortuna pepercit,
<luca. phar. 3.97>	Quod bellum ciuile fuit." Sic fatur et urbem
<luca. phar. 3.98>	Attonitam terrore subit. Namque ignibus atris
<luca. phar. 3.99>	Creditur ut captae rapturus moenia Romae
<luca. phar. 3.100>	Sparsurusque deos. Fuit haec mensura timoris:
<luca. phar. 3.101>	Velle putant quodcumque potest. Non omina festa,
<luca. phar. 3.102>	Non fictas laeto uoces simulare tumultu,
<luca. phar. 3.103>	Vix odisse uacat. Phoebea palatia complet
<luca. phar. 3.104>	Turba patrum nullo cogendi iure senatus
<luca. phar. 3.105>	E latebris educta suis; non consule sacrae
<luca. phar. 3.106>	Fulserunt sedes, non proxima lege potestas,
<luca. phar. 3.107>	Praetor adest, uacuaeque loco cessere curules:
<luca. phar. 3.108>	Omnia Caesar erat; priuatae curia uocis
<luca. phar. 3.109>	Testis adest. Sedere patres censere parati,
<luca. phar. 3.110>	Si regnum, si templa sibi iugulumque senatus
<luca. phar. 3.111>	Exiliumque petat. melius, quod plura iubere
<luca. phar. 3.112>	Erubuit quam Roma pati. Tamen exit in iram:
<luca. phar. 3.113>	Viribus an possint obsistere iura, per unum
<luca. phar. 3.114>	Libertas experta uirum. Pugnaxque Metellus,
<luca. phar. 3.115>	Vt uidet ingenti Saturnia templa reuelli
<luca. phar. 3.116>	Mole, rapit gressus et Caesaris agmina rumpens
<luca. phar. 3.117>	Ante fores nondum reseratae constitit aedis
<luca. phar. 3.118>	(Vsque adeo solus ferrum mortemque timere
<luca. phar. 3.119>	Auri nescit amor. pereunt discrimine nullo
<luca. phar. 3.120>	Amissae leges; sed, pars uilissima rerum,
<luca. phar. 3.121>	Certamen mouistis, opes), prohibensque rapina
<luca. phar. 3.122>	Victorem clara testatur uoce tribunus:
<luca. phar. 3.123>	"Non nisi per nostrum uobis percussa patebunt
<luca. phar. 3.124>	Templa latus, nullasque feres, nisi sanguine sacro
<luca. phar. 3.125>	Sparsas, raptor, opes. certe uiolata potestas
<luca. phar. 3.126>	Inuenit ista deos, Crassumque in bella secutae
<luca. phar. 3.127>	Saeua tribuniciae uouerunt proelia dirae.
<luca. phar. 3.128>	Detege iam ferrum; neque enim tibi turba uerenda est
<luca. phar. 3.129>	Spectatrix scelerum: deserta stamus in urbe.
<luca. phar. 3.130>	Non feret e nostro sceleratus praemia miles.
<luca. phar. 3.131>	Sunt quos prosternas populi, quae moenia dones.
<luca. phar. 3.132>	Pacis ad exhaustae spolium non cogit egestas:
<luca. phar. 3.133>	Bellum, Caesar, habes." his magnam uictor in iram
<luca. phar. 3.134>	Vocibus accensus: "Vanam spem mortis honestae
<luca. phar. 3.135>	Concipis: haud" inquit "iugulo se polluet isto
<luca. phar. 3.136>	Nostra, Metelle, manus. Dignum te Caesaris ira
<luca. phar. 3.137>	Nullus honor faciet. te uindice tuta relicta est
<luca. phar. 3.138>	Libertas? Non usque adeo permiscuit imis
<luca. phar. 3.139>	Longus summa dies, ut non, si uoce Metelli
<luca. phar. 3.140>	Seruentur leges, malint a Caesare tolli."
<luca. phar. 3.141>	Dixerat, et nondum foribus cedente tribuno
<luca. phar. 3.142>	Acrior ira subit: saeuos circumspicit enses
<luca. phar. 3.143>	Oblitus simulare togam. Tum Cotta Metellum
<luca. phar. 3.144>	Compulit audaci nimium desistere coepto.
<luca. phar. 3.145>	"Libertas" inquit "populi quem regna coercent,
<luca. phar. 3.146>	Libertate perit, cuius seruaueris umbram,
<luca. phar. 3.147>	Si quidquid iubeare uelis. tot rebus iniquis
<luca. phar. 3.148>	Paruimus uicti; uenia est haec sola pudoris
<luca. phar. 3.149>	Degenerisque metus, non iam potuisse negari.
<luca. phar. 3.150>	Ocius auertat diri mala semina belli.
<luca. phar. 3.151>	Damna mouent populos, si quos sua iura tuentur.
<luca. phar. 3.152>	Non sibi, sed domino grauis est, quae seruit egestas."
<luca. phar. 3.153>	Protinus abducto patuerunt templa Metello.
<luca. phar. 3.154>	Tunc rupes Tarpeia sonat magnoque reclusas
<luca. phar. 3.155>	Testatur stridore fores; tunc conditus imo
<luca. phar. 3.156>	Eruitur templo multis non tactus ab annis
<luca. phar. 3.157>	Romani census populi, quem Punica bella,
<luca. phar. 3.158>	Quem dederat Perses, quem uicti praeda Philippi,
<luca. phar. 3.159>	Quod tibi, Roma, fuga Pyrrhus trepidante reliquit
<luca. phar. 3.160>	(Quo te Fabricius regi non uendidit auro),
<luca. phar. 3.161>	Quidquid parcorum mores seruastis auorum,
<luca. phar. 3.162>	Quod dites Asiae populi misere tributum,
<luca. phar. 3.163>	Victorique dedit Minoia Creta Metello,
<luca. phar. 3.164>	Quod Cato longinqua uexit super aequora Cypro.
<luca. phar. 3.165>	Tunc Orientis opes captorumque ultima regum
<luca. phar. 3.166>	Quae Pompeianis praelata est gaza triumphis,
<luca. phar. 3.167>	Egeritur; tristi spoliantur templa rapina,
<luca. phar. 3.168>	Pauperiorque fuit tunc primum Caesare Roma.
<luca. phar. 3.169>	Interea totum Magni fortuna per orbem
<luca. phar. 3.170>	Secum casuras in proelia mouerat urbes.
<luca. phar. 3.171>	Proxima uicino uires dat Graecia bello.
<luca. phar. 3.172>	Phocaicas Amphisa manus scopulosaque Cirrha
<luca. phar. 3.173>	Parnasosque iugo misit desertus utroque.
<luca. phar. 3.174>	Boeoti coiere duces, quos impiger ambit
<luca. phar. 3.175>	Fatidica Cephisos aqua Cadmeaque Dirce,
<luca. phar. 3.176>	Pisaeaeque manus populisque per aequora mittens
<luca. phar. 3.177>	Sicaniis Alpheos aquas. Tunc Maenala liquit
<luca. phar. 3.178>	Arcas et Herculeam miles Trachinius Oeten.
<luca. phar. 3.179>	Thesproti Dryopesque ruunt, quercusque silentis
<luca. phar. 3.180>	Chaonio ueteres liquerunt uertice Selloe.
<luca. phar. 3.181>	Exhausit totas quamuis delectus Athenas,
<luca. phar. 3.182>	Exiguae Phoebea tenent naualia puppes,
<luca. phar. 3.183>	Tresque petunt ueram credi Salamina carinae.
<luca. phar. 3.184>	Iam dilecta Ioui centenis uenit in arma
<luca. phar. 3.185>	Creta uetus populis Gnososque agitare pharetras
<luca. phar. 3.186>	Docta nec eois peior Gortyna sagittis.
<luca. phar. 3.187>	Tunc qui Dardaniam tenet Oricon et uagus altis
<luca. phar. 3.188>	Dispersus siluis Athamas et nomine prisco
<luca. phar. 3.189>	Encheliae uersi testantes funera Cadmi,
<luca. phar. 3.190>	Colchis et Adriacas spumans Absyrtos in undas;
<luca. phar. 3.191>	Penei qui rura colunt, quorumque labore
<luca. phar. 3.192>	Thessalus Haemoniam uomer proscindit Iolcon.
<luca. phar. 3.193>	(Inde lacessitum primo mare, cum rudis Argo
<luca. phar. 3.194>	Miscuit ignotas temerato litore gentes
<luca. phar. 3.195>	Primaque cum uentis pelagique furentibus undis
<luca. phar. 3.196>	Composuit mortale genus, fatisque per illam
<luca. phar. 3.197>	Accessit mors una ratem). Tunc linquitur Haemus
<luca. phar. 3.198>	Thracius et populum Pholoe mentita biformem.
<luca. phar. 3.199>	Deseritur Strymon tepido committere Nilo
<luca. phar. 3.200>	Bistonias consuetus aues et barbara Cone,
<luca. phar. 3.201>	Sarmaticas ubi perdit aquas sparsamque profundo
<luca. phar. 3.202>	Multifidi Peucen unum caput alluit Histri,
<luca. phar. 3.203>	Moesiaque et gelido tellus perfusa Caico
<luca. phar. 3.204>	Idalis et nimium glebis exilis Arisbe;
<luca. phar. 3.205>	Quique colunt Pitanen et quae tua munera, Pallas,
<luca. phar. 3.206>	Lugent damnatae Phoebo uictore Celaenae,
<luca. phar. 3.207>	Qua celer et rectis descendens Marsya ripis
<luca. phar. 3.208>	Errantem Maeandron adit mixtusque refertur,
<luca. phar. 3.209>	Passaque ab auriferis tellus exire metallis
<luca. phar. 3.210>	Pactolon, qua culta secat non uilior Hermus.
<luca. phar. 3.211>	Iliacae quoque signa manus perituraque castra
<luca. phar. 3.212>	Ominibus petiere suis, nec fabula Troiae
<luca. phar. 3.213>	Continuit Phrygiique ferens se Caesar Iuli.
<luca. phar. 3.214>	Accedunt Syriae populi, desertus Orontes
<luca. phar. 3.215>	Et felix, sic fama, Ninos, uentosa Damascos
<luca. phar. 3.216>	Gazaque et arbusto palmarum diues Idume
<luca. phar. 3.217>	Et Tyros instabilis pretiosaque murice Sidon.
<luca. phar. 3.218>	Has ad bella rates non flexo limite ponti
<luca. phar. 3.219>	Certior haud ullis duxit Cynosura carinis.
<luca. phar. 3.220>	(Phoenices primi, famae si creditur, ausi
<luca. phar. 3.221>	Mansuram rudibus uocem signare figuris:
<luca. phar. 3.222>	Nondum flumineas Memphis contexere biblos
<luca. phar. 3.223>	Nouerat et saxis tantum uolucresque feraeque
<luca. phar. 3.224>	Sculptaque seruabant magicas animalia linguas).
<luca. phar. 3.225>	Deseritur Taurique nemus Perseaque Tarsos
<luca. phar. 3.226>	Coryciumque patens exesis rupibus antrum,
<luca. phar. 3.227>	Mallos et extremae resonant naualibus Aegae,
<luca. phar. 3.228>	Itque Cilix iusta, iam non pirata, carina.
<luca. phar. 3.229>	Mouit et eoos bellorum fama recessus,
<luca. phar. 3.230>	Qua colitur Ganges, toto qui solus in orbe
<luca. phar. 3.231>	Ostia nascenti contraria soluere Phoebo
<luca. phar. 3.232>	Audet et aduersum fluctus impellit in eurum:
<luca. phar. 3.233>	Hic ubi Pellaeus post Tethyos aequora ductor
<luca. phar. 3.234>	Constitit et magno uinci se fassus ab orbe est.
<luca. phar. 3.235>	Quaque ferens rapidum diuiso gurgite fontem
<luca. phar. 3.236>	Vastis Indus aquis mixtum non sentit Hydaspen;
<luca. phar. 3.237>	Quique bibunt tenera dulcis ab harundine sucos,
<luca. phar. 3.238>	Et qui tinguentes croceo medicamine crinem
<luca. phar. 3.239>	Fluxa coloratis astringunt carbasa gemmis,
<luca. phar. 3.240>	Quique suas struxere pyras uiuique calentis
<luca. phar. 3.241>	Conscendere rogos. Pro! quanta est gloria genti
<luca. phar. 3.242>	Iniecisse manum fatis, uitaque repletos
<luca. phar. 3.243>	Quod superest donasse deis! uenere feroces
<luca. phar. 3.244>	Cappadoces duri populus non cultor Amani,
<luca. phar. 3.245>	Armeniusque tenens uoluentem saxa Niphaten.
<luca. phar. 3.246>	Aethera tangentis siluas liquere Choatrae.
<luca. phar. 3.247>	Ignotum uobis, Arabes, uenistis in orbem
<luca. phar. 3.248>	Vmbras mirati nemorum non ire sinistras.
<luca. phar. 3.249>	Tum furor extremos mouit Romanus Orestas
<luca. phar. 3.250>	Carmanosque duces (quorum iam flexus in austrum
<luca. phar. 3.251>	Aether non totam mergi tamen aspicit Arcton;
<luca. phar. 3.252>	Lucet et exigua uelox ibi nocte Bootes)
<luca. phar. 3.253>	Aethiopumque solum, quod non premeretur ab ulla
<luca. phar. 3.254>	Signiferi regione poli, nisi poplite lapso
<luca. phar. 3.255>	Vltima curuati procederet ungula Tauri.
<luca. phar. 3.256>	Quaque caput rapido tollit cum Tigride magnus
<luca. phar. 3.257>	Euphrates, quos non diuersis fontibus edit
<luca. phar. 3.258>	Persis, et incertum, tellus si misceat amnes,
<luca. phar. 3.259>	Quod potius sit nomen aquis; sed sparsus in agros
<luca. phar. 3.260>	Fertilis Euphrates Phariae uice fungitur undae;
<luca. phar. 3.261>	At Tigrim subito tellus absorbet hiatu
<luca. phar. 3.262>	Occultosque tegit cursus rursusque renatum
<luca. phar. 3.263>	Fonte nouo flumen pelagi non abnegat undis.
<luca. phar. 3.264>	Inter Caesareas acies diuersaque signa
<luca. phar. 3.265>	Pugnaces dubium Parthi tenuere fauorem
<luca. phar. 3.266>	Contenti fecisse duos. Tinxere sagittas
<luca. phar. 3.267>	Errantes Scythiae populi, quos gurgite Bactros
<luca. phar. 3.268>	Includit gelido uastisque Hyrcania siluis.
<luca. phar. 3.269>	Hinc Lacedaemonii, moto gens aspera freno,
<luca. phar. 3.270>	Heniochi saeuisque affinis Sarmata Moschis,
<luca. phar. 3.271>	Colchorum qua rura secat ditissima Phasis,
<luca. phar. 3.272>	Qua Croeso fatalis Halys, qua uertice lapsus
<luca. phar. 3.273>	Riphaeo Tanais diuersi nomina mundi
<luca. phar. 3.274>	Imposuit ripis Asiaeque et terminus idem
<luca. phar. 3.275>	Europae mediae dirimens confinia terrae
<luca. phar. 3.276>	Nunc huc nunc illuc, qua flectitur, ampliat orbem;
<luca. phar. 3.277>	Quaque, fretum torrens, Maeotidos egerit undas
<luca. phar. 3.278>	Pontus, et Herculeis aufertur gloria metis,
<luca. phar. 3.279>	Oceanumque negant solas admittere Gades.
<luca. phar. 3.280>	Hinc Essedoniae gentes auroque ligatas
<luca. phar. 3.281>	Substringens Arimaspe comas; hinc fortis Arius
<luca. phar. 3.282>	Longaque Sarmatici soluens ieiunia belli
<luca. phar. 3.283>	Massagetes, quo fugit, equo uolucresque Geloni.
<luca. phar. 3.284>	Non, cum Memnoniis deducens agmina regnis
<luca. phar. 3.285>	Cyrus et effusis numerato milite telis
<luca. phar. 3.286>	Descendit Perses fraternique ultor amoris
<luca. phar. 3.287>	Aequora cum tantis percussit classibus, unum
<luca. phar. 3.288>	Tot reges habuere ducem, coiere nec umquam
<luca. phar. 3.289>	Tam uariae cultu gentes, tam dissona uulgi
<luca. phar. 3.290>	Ora. tot immensae comites missura ruinae
<luca. phar. 3.291>	Exciuit populos et dignas funere Magni
<luca. phar. 3.292>	Exsequias fortuna dedit. non corniger Hammon
<luca. phar. 3.293>	Mittere Marmaricas cessauit in arma cateruas,
<luca. phar. 3.294>	Quidquid ab occiduis Libye patet arida Mauris
<luca. phar. 3.295>	Vsque Paraetonias eoa ad litora Syrtis.
<luca. phar. 3.296>	Acciperet felix ne non semel omnia Caesar,
<luca. phar. 3.297>	Vincendum pariter Pharsalia praestitit orbem.
<luca. phar. 3.298>	Ille ubi deseruit trepidantis moenia Romae,
<luca. phar. 3.299>	Agmine nubiferam rapto supereuolat Alpem,
<luca. phar. 3.300>	Cumque alii famae populi terrore pauerent,
<luca. phar. 3.301>	Phocais in dubiis ausa est seruare iuuentus
<luca. phar. 3.302>	Non Graia leuitate fidem signataque iura
<luca. phar. 3.303>	Et causas, non fata, sequi. Tamen ante furorem
<luca. phar. 3.304>	Indomitum duramque uiri deflectere mentem
<luca. phar. 3.305>	Pacifico sermone parant hostemque propinquum
<luca. phar. 3.306>	Orant Cecropiae praelata fronde Mineruae:
<luca. phar. 3.307>	"Semper in externis populos communia uestro
<luca. phar. 3.308>	Massiliam bellis testatur fata tulisse,
<luca. phar. 3.309>	Comprensa est Latiis quaecumque annalibus aetas.
<luca. phar. 3.310>	Et nunc, ignoto si quos petis orbe triumphos,
<luca. phar. 3.311>	Accipe deuotas externa in proelia dextras.
<luca. phar. 3.312>	At si funestas acies, si dira paratis
<luca. phar. 3.313>	Proelia discordes, lacrimas ciuilibus armis
<luca. phar. 3.314>	Secretumque damus, tractentur uulnera nulla
<luca. phar. 3.315>	Sacra manu. Si caelicolis furor arma dedisset,
<luca. phar. 3.316>	Aut si terrigenae temptarent astra gigantes,
<luca. phar. 3.317>	Non tamen auderet pietas humana uel armis
<luca. phar. 3.318>	Vel uotis prodesse Ioui, sortisque deorum
<luca. phar. 3.319>	Ignarum mortale genus per fulmina tantum
<luca. phar. 3.320>	Sciret adhuc caelo solum regnare Tonantem.
<luca. phar. 3.321>	Adde quod innumerae concurrunt undique gentes,
<luca. phar. 3.322>	Nec sic horret iners scelerum contagia mundus
<luca. phar. 3.323>	Vt gladiis egeant ciuilia bella coactis.
<luca. phar. 3.324>	Sit mens ista quidem cunctis ut uestra recusent
<luca. phar. 3.325>	Fata nec haec alius committat proelia miles.
<luca. phar. 3.326>	Cui non conspecto languebit dextra parente?
<luca. phar. 3.327>	Telaque diuersi prohibebunt spargere fratres.
<luca. phar. 3.328>	Finis adest rerum, si nunc committitis illis
<luca. phar. 3.329>	Arma, quibus fas est. Nobis haec summa precandi;
<luca. phar. 3.330>	Terribilis aquilas infestaque signa relinquas
<luca. phar. 3.331>	Vrbe procul nostrisque uelis te credere muris
<luca. phar. 3.332>	Excludique sinas admisso Caesare bellum.
<luca. phar. 3.333>	Sit locus exceptus sceleri Magnoque tibique
<luca. phar. 3.334>	Tutus, ut, inuictae fatum si consulat urbi,
<luca. phar. 3.335>	Foedera si placeant, sit quo ueniatis inermes.
<luca. phar. 3.336>	Vel, cum tanta uocent discrimina Martis Hiberi,
<luca. phar. 3.337>	Quid rapidum deflectis iter? Non pondera rerum,
<luca. phar. 3.338>	Nec momenta sumus. numquam felicibus armis
<luca. phar. 3.339>	Vsa manus, patriae primis a sedibus exul,
<luca. phar. 3.340>	Et post translatas exustae Phocidos arces
<luca. phar. 3.341>	Moenibus exiguis alieno in litore tuti,
<luca. phar. 3.342>	Illustrat quos sola fides; si claudere muros
<luca. phar. 3.343>	Obsidione paras et ui perfringere portas,
<luca. phar. 3.344>	Excepisse faces tectis et tela parati
<luca. phar. 3.345>	Vndarum raptos auersis fontibus haustus
<luca. phar. 3.346>	Quaerere et effossam sitientes lambere terram
<luca. phar. 3.347>	Et, desit si larga Ceres, tunc horrida cerni
<luca. phar. 3.348>	Foedaque contingi maculato attingere morsu.
<luca. phar. 3.349>	Nec pauet hic populus pro libertate subire,
<luca. phar. 3.350>	Obsessum Poeno gessit quae Marte Saguntum.
<luca. phar. 3.351>	Pectoribus rapti matrum frustraque trahentes
<luca. phar. 3.352>	Vbera sicca fame medios mittentur in ignis,
<luca. phar. 3.353>	Vxor et a caro poscet sibi fata marito
<luca. phar. 3.354>	Vulnera miscebunt fratres bellumque coacti
<luca. phar. 3.355>	Hoc potius ciuile gerent." Sic Graia iuuentus
<luca. phar. 3.356>	Finierat, cum turbato iam prodita uultu
<luca. phar. 3.357>	Ira ducis tandem testata est uoce dolorem:
<luca. phar. 3.358>	"Vana mouet Graios nostri fiducia cursus.
<luca. phar. 3.359>	Quamuis Hesperium mundi properemus ad axem,
<luca. phar. 3.360>	Massiliam delere uacat. Gaudete cohortes:
<luca. phar. 3.361>	Obuia praebentur fatorum munere bella.
<luca. phar. 3.362>	Ventus ut amittit uires, nisi robore densae
<luca. phar. 3.363>	Occurrunt siluae, spatio diffusus inani,
<luca. phar. 3.364>	Vtque perit magnus nullis obstantibus ignis,
<luca. phar. 3.365>	Sic hostes mihi desse nocet, damnumque putamus
<luca. phar. 3.366>	Armorum, nisi qui uinci potuere rebellant.
<luca. phar. 3.367>	Sed si solus eam dimissis degener armis,
<luca. phar. 3.368>	Tunc mihi tecta patent? Iam non excludere tantum,
<luca. phar. 3.369>	Inclusisse uolunt! At enim contagia belli
<luca. phar. 3.370>	Dira fugant. dabitis poenas pro pace petita
<luca. phar. 3.371>	Et nihil esse meo discetis tutius aeuo,
<luca. phar. 3.372>	Quam duce me bellum." sic postquam fatus, ad urbem
<luca. phar. 3.373>	Haud trepidam conuertit iter; tunc moenia clausa
<luca. phar. 3.374>	Conspicit et densa iuuenum uallata corona.
<luca. phar. 3.375>	Haut procul a muris tumulus surgentis in altum
<luca. phar. 3.376>	Telluris paruum diffuso uertice campum
<luca. phar. 3.377>	Explicat; haec patiens longo munimine cingi
<luca. phar. 3.378>	Visa duci rupes tutisque aptissima castris.
<luca. phar. 3.379>	Proxima pars urbis celsam conscendit in arcem
<luca. phar. 3.380>	Par tumulo, mediisque sedent conuallibus arua.
<luca. phar. 3.381>	Tunc res immenso placuit statura labore,
<luca. phar. 3.382>	Aggere diuersos uasto committere colles.
<luca. phar. 3.383>	Sed prius ut totam qua terra cingitur urbem
<luca. phar. 3.384>	Clauderet, a summis perduxit ad aequora castris
<luca. phar. 3.385>	Longum Caesar opus, fontesque et pabula campi
<luca. phar. 3.386>	Amplexus fossa, densas tollentia pinnas
<luca. phar. 3.387>	Caespitibus crudaque extruxit bracchia terra.
<luca. phar. 3.388>	Iam satis hoc Graiae memorandum contigit urbi
<luca. phar. 3.389>	Aeternumque decus quod non impulsa nec ipso
<luca. phar. 3.390>	Strata metu tenuit flagrantis in omnia belli
<luca. phar. 3.391>	Praecipitem cursum, raptisque a Caesare cunctis
<luca. phar. 3.392>	Vincitur una mora. Quantum est quod fata tenentur,
<luca. phar. 3.393>	Quodque uirum toti properans imponere mundo
<luca. phar. 3.394>	Hos perdit fortuna dies! Tunc omnia late
<luca. phar. 3.395>	Procumbunt nemora et spoliantur robore siluae,
<luca. phar. 3.396>	Vt, cum terra leuis mediam uirgultaque molem
<luca. phar. 3.397>	Suspendant, structa laterum compage ligatam
<luca. phar. 3.398>	Artet humum, pressus ne cedat turribus agger.
<luca. phar. 3.399>	Lucus erat longo numquam uiolatus ab aeuo,
<luca. phar. 3.400>	Obscurum cingens conexis aera ramis
<luca. phar. 3.401>	Et gelidas alte summotis solibus umbras.
<luca. phar. 3.402>	Hunc non ruricolae Panes nemorumque potentes
<luca. phar. 3.403>	Siluani Nymphaeque tenent sed barbara ritu
<luca. phar. 3.404>	Sacra deum; structae diris altaribus arae,
<luca. phar. 3.405>	Omnisque humanis lustrata cruoribus arbor.
<luca. phar. 3.406>	Si qua fidem meruit superos mirata uetustas,
<luca. phar. 3.407>	Illis et uolucres metuunt insistere ramis
<luca. phar. 3.408>	Et lustris recubare ferae; nec uentus in illas
<luca. phar. 3.409>	Incubuit siluas excussaque nubibus atris
<luca. phar. 3.410>	Fulgura; non ulli frondem praebentibus aurae
<luca. phar. 3.411>	Arboribus suus horror inest. Tunc plurima nigris
<luca. phar. 3.412>	Fontibus unda cadit, simulacraque maesta deorum
<luca. phar. 3.413>	Arte carent caesisque extant informia truncis.
<luca. phar. 3.414>	Ipse situs putrique facit iam robore pallor
<luca. phar. 3.415>	Attonitos; non uulgatis sacrata figuris
<luca. phar. 3.416>	Numina sic metuunt: tantum terroribus addit,
<luca. phar. 3.417>	Quos timeant, non nosse deos. Iam fama ferebat
<luca. phar. 3.418>	Saepe cauas motu terrae mugire cauernas
<luca. phar. 3.419>	Et procumbentis iterum consurgere taxos,
<luca. phar. 3.420>	Et non ardentis fulgere incendia siluae,
<luca. phar. 3.421>	Roboraque amplexos circumfluxisse dracones.
<luca. phar. 3.422>	Non illum cultu populi propiore frequentant,
<luca. phar. 3.423>	Sed cessere deis. medio cum Phoebus in axe est
<luca. phar. 3.424>	Aut caelum nox atra tenet, pauet ipse sacerdos
<luca. phar. 3.425>	Accessus dominumque timet deprendere luci.
<luca. phar. 3.426>	Hanc iubet immisso siluam procumbere ferro;
<luca. phar. 3.427>	Nam uicina operi belloque intacta priori
<luca. phar. 3.428>	Inter nudatos stabat densissima montis.
<luca. phar. 3.429>	Sed fortes tremuere manus, motique uerenda
<luca. phar. 3.430>	Maiestate loci, si robora sacra ferirent,
<luca. phar. 3.431>	In sua credebant redituras membra securis.
<luca. phar. 3.432>	Implicitas magno Caesar torpore cohortes
<luca. phar. 3.433>	Vt uidit, primus raptam uibrare bipennem
<luca. phar. 3.434>	Ausus et aeriam ferro proscindere quercum
<luca. phar. 3.435>	Effatur merso uiolata in robora ferro:
<luca. phar. 3.436>	"Iam ne quis uestrum dubitet subuertere siluam,
<luca. phar. 3.437>	Credite me fecisse nefas." Tunc paruit omnis
<luca. phar. 3.438>	Imperiis non sublato secura pauore
<luca. phar. 3.439>	Turba, sed expensa superorum et Caesaris ira.
<luca. phar. 3.440>	Procumbunt orni, nodosa impellitur ilex,
<luca. phar. 3.441>	Siluaque Dodones et fluctibus aptior alnus
<luca. phar. 3.442>	Et non plebeios luctus testata cupressus.
<luca. phar. 3.443>	Tunc primum posuere comas et fronde carentes
<luca. phar. 3.444>	Admisere diem, propulsaque robore denso
<luca. phar. 3.445>	Sustinuit se silua cadens. Gemuere uidentes
<luca. phar. 3.446>	Gallorum populi; muris sed clausa iuuentus
<luca. phar. 3.447>	Exsultat. quis enim laesos impune putaret
<luca. phar. 3.448>	Esse deos? Seruat multos fortuna nocentes,
<luca. phar. 3.449>	Et tantum miseris irasci numina possunt.
<luca. phar. 3.450>	Vtque satis caesi nemoris, quaesita per agros
<luca. phar. 3.451>	Plaustra ferunt, curuoque soli cessantis aratro
<luca. phar. 3.452>	Agricolae raptis annum fleuere iuuencis.
<luca. phar. 3.453>	Dux tamen impatiens haesuri ad moenia Martis
<luca. phar. 3.454>	Versus ad Hispanas acies extremaque mundi
<luca. phar. 3.455>	Iussit bella geri. Stellatis axibus agger
<luca. phar. 3.456>	Erigitur geminasque aequantis moenia turris
<luca. phar. 3.457>	Accipit, hae nullo fixerunt robore terram,
<luca. phar. 3.458>	Sed per iter longum causa repsere latenti.
<luca. phar. 3.459>	Cum tantum nutaret onus, telluris inanes
<luca. phar. 3.460>	Concussisse sinus quaerentem erumpere uentum
<luca. phar. 3.461>	Credidit et muros mirata est stare iuuentus.
<luca. phar. 3.462>	Illinc tela cadunt excelsas urbis in arces.
<luca. phar. 3.463>	Sed maior Graio Romana in corpora ferro
<luca. phar. 3.464>	Vis inerat. Nec enim solis excussa lacertis
<luca. phar. 3.465>	Lancea, sed tenso balistae turbine rapta
<luca. phar. 3.466>	Haut unum contenta latus transire quiescit;
<luca. phar. 3.467>	Sed pandens perque arma uiam perque ossa relicta
<luca. phar. 3.468>	Morte fugit, superest telo post uulnera cursus.
<luca. phar. 3.469>	At saxum quotiens ingentis uerberis actu
<luca. phar. 3.470>	Excutitur, qualis rupes, quam uertice montis
<luca. phar. 3.471>	Abscidit impulsu uentorum adiuta uetustas,
<luca. phar. 3.472>	Frangit cuncta ruens, nec tantum corpora pressa
<luca. phar. 3.473>	Exanimat, totos cum sanguine dissipat artus.
<luca. phar. 3.474>	Vt tamen hostiles densa testudine muros
<luca. phar. 3.475>	Tecta subit uirtus armisque innexa priores
<luca. phar. 3.476>	Arma ferunt galeamque extensus protegit umbo,
<luca. phar. 3.477>	Quae prius ex longo nocuerunt missa recessu,
<luca. phar. 3.478>	Iam post terga cadunt, nec Grais flectere iactum
<luca. phar. 3.479>	Aut facilis labor est longinqua ad tela parati
<luca. phar. 3.480>	Tormenti mutare modum; sed pondere solo
<luca. phar. 3.481>	Contenti nudis euoluunt saxa lacertis.
<luca. phar. 3.482>	Dum fuit armorum series, ut grandine tecta
<luca. phar. 3.483>	Innocua percussa sonant, sic omnia tela
<luca. phar. 3.484>	Respuit; at postquam uirtus incerta uirorum
<luca. phar. 3.485>	Perpetuam rupit defesso milite cratem,
<luca. phar. 3.486>	Singula continuis cesserunt ictibus arma.
<luca. phar. 3.487>	Tunc adoperta leui procedit uinea terra,
<luca. phar. 3.488>	Sub cuius pluteis et tecta fronte latentes
<luca. phar. 3.489>	Moliri nunc ima parant et uertere ferro
<luca. phar. 3.490>	Moenia; nunc aries suspenso fortior ictu
<luca. phar. 3.491>	Incussus densi compagem soluere muri
<luca. phar. 3.492>	Temptat et impositis unum subducere saxis.
<luca. phar. 3.493>	Sed super et flammis et magnae fragmine molis
<luca. phar. 3.494>	Et sudibus crebris et adusti roboris ictu
<luca. phar. 3.495>	Percussae cedunt crates, frustraque labore
<luca. phar. 3.496>	Exhausto fessus repetit tentoria miles.
<luca. phar. 3.497>	Summa fuit Grais, starent ut moenia, uoti.
<luca. phar. 3.498>	Vltro acies inferre parant armisque coruscas
<luca. phar. 3.499>	Nocturni texere faces, audaxque iuuentus
<luca. phar. 3.500>	Erupit. Non hasta uiris, non letifer arcus,
<luca. phar. 3.501>	Telum flamma fuit, rapiensque incendia uentus
<luca. phar. 3.502>	Per Romana tulit celeri munimina cursu.
<luca. phar. 3.503>	Nec, quamuis uiridi luctetur robore, lentas
<luca. phar. 3.504>	Ignis agit uires, taeda sed raptus ab omni
<luca. phar. 3.505>	Consequitur nigri spatiosa uolumina fumi,
<luca. phar. 3.506>	Nec solum siluas, sed saxa ingentia soluit,
<luca. phar. 3.507>	Et crudae putri fluxerunt puluere cautes.
<luca. phar. 3.508>	Procubuit maiorque iacens apparuit agger.
<luca. phar. 3.509>	Spes uictis telluris abit, placuitque profundo
<luca. phar. 3.510>	Fortunam temptare mari. non robore picto
<luca. phar. 3.511>	Ornatas decuit fulgens tutela carinas,
<luca. phar. 3.512>	Sed rudis et qualis procumbit montibus arbor
<luca. phar. 3.513>	Conseritur stabilis naualibus area bellis.
<luca. phar. 3.514>	Et iam turrigeram Bruti comitata carinam
<luca. phar. 3.515>	Venerat in fluctus Rhodani cum gurgite classis
<luca. phar. 3.516>	Stoechados arua tenens. Nec non et Graia iuuentus
<luca. phar. 3.517>	Omne suum fatis uoluit committere robur
<luca. phar. 3.518>	Grandaeuosque senes mixtis armauit ephebis.
<luca. phar. 3.519>	Accepit non sola uiros, quae stabat in undis,
<luca. phar. 3.520>	Classis: et emeritas repetunt naualibus alnos.
<luca. phar. 3.521>	Vt matutinos spargens super aequora Phoebus
<luca. phar. 3.522>	Fregit aquis radios et liber nubibus aether
<luca. phar. 3.523>	Et posito borea pacemque tenentibus austris
<luca. phar. 3.524>	Seruatum bello iacuit mare, mouit ab omni
<luca. phar. 3.525>	Quisque suam statione ratem, paribusque lacertis
<luca. phar. 3.526>	Caesaris hinc puppes, hinc Graio remige classis
<luca. phar. 3.527>	Tollitur; impulsae tonsis tremuere carinae,
<luca. phar. 3.528>	Crebraque sublimes conuellunt uerbera puppes.
<luca. phar. 3.529>	Cornua Romanae classis ualidaeque triremes
<luca. phar. 3.530>	Quasque quater surgens exstructi remigis ordo
<luca. phar. 3.531>	Commouet et plures quae mergunt aequore pinus,
<luca. phar. 3.532>	Multiplices cinxere rates. Hoc robur aperto
<luca. phar. 3.533>	Oppositum pelago. Lunata classe recedunt
<luca. phar. 3.534>	Ordine contentae gemino creuisse liburnae.
<luca. phar. 3.535>	Celsior at cunctis Bruti praetoria puppis
<luca. phar. 3.536>	Verberibus senis agitur molemque profundo
<luca. phar. 3.537>	Inuehit et summis longe petit aequora remis.
<luca. phar. 3.538>	Vt tantum medii fuerat maris, utraque classis
<luca. phar. 3.539>	Quod semel excussis posset transcurrere tonsis
<luca. phar. 3.540>	Innumerae uasto miscentur in aethere uoces,
<luca. phar. 3.541>	Remorumque sonus premitur clamore, nec ullae
<luca. phar. 3.542>	Audiri potuere tubae. Tunc caerula uerrunt
<luca. phar. 3.543>	Atque in transtra cadunt et remis pectora pulsant.
<luca. phar. 3.544>	Vt primum rostris crepuerunt obuia rostra,
<luca. phar. 3.545>	In puppim rediere rates, emissaque tela
<luca. phar. 3.546>	Aera texerunt uacuumque cadentia pontum.
<luca. phar. 3.547>	Et iam diductis extendunt cornua proris,
<luca. phar. 3.548>	Diuersaeque rates laxata classe receptae.
<luca. phar. 3.549>	Vt, quotiens aestus zephyris eurisque repugnat,
<luca. phar. 3.550>	Huc abeunt fluctus, illo mare: sic ubi puppes
<luca. phar. 3.551>	Sulcato uarios duxerunt gurgite tractus,
<luca. phar. 3.552>	Quod tulit illa ratis remis, haec rettulit aequor.
<luca. phar. 3.553>	Sed Grais habiles pugnamque lacessere pinus
<luca. phar. 3.554>	Et temptare fugam nec longo frangere gyro
<luca. phar. 3.555>	Cursum nec tarde flectenti cedere clauo;
<luca. phar. 3.556>	At Romana ratis stabilem praebere carinam
<luca. phar. 3.557>	Certior et terrae similem bellantibus usum.
<luca. phar. 3.558>	Tunc in signifera residenti puppe magistro
<luca. phar. 3.559>	Brutus ait: "Paterisne acies errare profundo
<luca. phar. 3.560>	Artibus et certas pelagi? Iam consere bellum,
<luca. phar. 3.561>	Phocaicis medias rostris oppone carinas."
<luca. phar. 3.562>	Paruit obliquas et praebuit hostibus alnos.
<luca. phar. 3.563>	Tunc quaecumque ratis temptauit robora Bruti,
<luca. phar. 3.564>	Ictu uicta suo percussae capta cohaesit;
<luca. phar. 3.565>	Ast alias manicaeque ligant teretesque catenae,
<luca. phar. 3.566>	Seque tenent remis; tecto stetit aequore bellum.
<luca. phar. 3.567>	Iam non excussis torquentur tela lacertis,
<luca. phar. 3.568>	Nec longinqua cadunt iaculato uulnera ferro,
<luca. phar. 3.569>	Miscenturque manus. Nauali plurima bello
<luca. phar. 3.570>	Ensis agit. Stat quisque suae de robore puppis
<luca. phar. 3.571>	Pronus in aduersos ictus, nullique perempti
<luca. phar. 3.572>	In ratibus cecidere suis. Cruor altus in unda
<luca. phar. 3.573>	Spumat, et obducti concreto sanguine fluctus.
<luca. phar. 3.574>	Et quas immissi traxerunt uincula ferri,
<luca. phar. 3.575>	Has prohibent iungi conferta cadauera puppis.
<luca. phar. 3.576>	Semianimes alii uastum subiere profundum
<luca. phar. 3.577>	Hauseruntque suo permixtum sanguine pontum.
<luca. phar. 3.578>	Hi luctantem animam lenta cum morte trahentes
<luca. phar. 3.579>	Fractarum subita ratium periere ruina.
<luca. phar. 3.580>	Irrita tela suas peragunt in gurgite caedes,
<luca. phar. 3.581>	Et quodcumque cadit frustrato pondere ferrum,
<luca. phar. 3.582>	Exceptum mediis inuenit uulnus in undis.
<luca. phar. 3.583>	Phocaicis Romana ratis uallata carinis
<luca. phar. 3.584>	Robore diducto dextrum laeuumque tuetur
<luca. phar. 3.585>	Aequo Marte latus; cuius dum pugnat ab alta
<luca. phar. 3.586>	Puppe Catus Graiumque audax aplustre retentat,
<luca. phar. 3.587>	Terga simul pariter missis et pectora telis
<luca. phar. 3.588>	Transigitur; medio concurrit pectore ferrum,
<luca. phar. 3.589>	Et stetit incertus flueret quo uulnere sanguis,
<luca. phar. 3.590>	Donec utrasque simul largus cruor expulit hastas
<luca. phar. 3.591>	Diuisitque animam sparsitque in uulnera letum.
<luca. phar. 3.592>	Dirigit huc puppim miseri quoque dextra Telonis,
<luca. phar. 3.593>	Qua nullam melius pelago turbante carinae
<luca. phar. 3.594>	Audiuere manum, nec lux est notior ulli
<luca. phar. 3.595>	Crastina, seu Phoebum uideat seu cornua lunae,
<luca. phar. 3.596>	Semper uenturis componere carbasa uentis.
<luca. phar. 3.597>	Hic Latiae rostro compagem ruperat alni;
<luca. phar. 3.598>	Pila sed in medium uenere trementia pectus,
<luca. phar. 3.599>	Auertitque ratem morientis dextra magistri.
<luca. phar. 3.600>	Dum cupit in sociam Gyareus erepere puppem
<luca. phar. 3.601>	Excipit immissum suspensa per ilia ferrum
<luca. phar. 3.602>	Affixusque rati telo retinente pependit.
<luca. phar. 3.603>	Stant gemini fratres, fecundae gloria matris,
<luca. phar. 3.604>	Quos eadem uariis genuerunt uiscera fatis;
<luca. phar. 3.605>	Discreuit mors saeua uiros, unumque relictum
<luca. phar. 3.606>	Agnorunt miseri sublato errore parentes,
<luca. phar. 3.607>	Aeternis causam lacrimis; tenet ille dolorem
<luca. phar. 3.608>	Semper et amissum fratrem lugentibus offert.
<luca. phar. 3.609>	Quorum alter mixtis obliquo pectine remis
<luca. phar. 3.610>	Ausus Romanae Graia de puppe carinae
<luca. phar. 3.611>	Iniectare manum; sed eam grauis insuper ictus
<luca. phar. 3.612>	Amputat; illa tamen nisu, quo prenderat, haesit
<luca. phar. 3.613>	Deriguitque tenens strictis immortua neruis.
<luca. phar. 3.614>	Creuit in aduersis uirtus; plus nobilis irae
<luca. phar. 3.615>	Truncus habet fortique instaurat proelia laeua
<luca. phar. 3.616>	Rapturusque suam procumbit in aequora dextram:
<luca. phar. 3.617>	Haec quoque cum toto manus est abscisa lacerto.
<luca. phar. 3.618>	Iam clipeo telisque carens non conditus ima
<luca. phar. 3.619>	Puppe, sed expositus fraternaque pectore nudo
<luca. phar. 3.620>	Arma tegens crebra confixus cuspide perstat
<luca. phar. 3.621>	Telaque multorum leto casura suorum
<luca. phar. 3.622>	Emerita iam morte tenet. Tum uulnere multo
<luca. phar. 3.623>	Effugientem animam lassos collegit in artus
<luca. phar. 3.624>	Membraque contendit toto, quicumque manebat,
<luca. phar. 3.625>	Sanguine et hostilem defectis robore neruis
<luca. phar. 3.626>	Insiluit solo nociturus pondere puppem.
<luca. phar. 3.627>	Strage uirum cumulata ratis multoque cruore
<luca. phar. 3.628>	Plena per obliquum crebros latus accipit ictus
<luca. phar. 3.629>	Et postquam ruptis pelagus compagibus hausit,
<luca. phar. 3.630>	Ad summos repleta foros descendit in undas
<luca. phar. 3.631>	Vicinum inuoluens contorto uertice pontum.
<luca. phar. 3.632>	Aequora discedunt mersa diducta carina,
<luca. phar. 3.633>	Inque locum puppis cecidit mare. Multaque ponto
<luca. phar. 3.634>	Praebuit ille dies uarii miracula fati.
<luca. phar. 3.635>	Ferrea dum puppi rapidos manus inserit uncos,
<luca. phar. 3.636>	Affixit Lycidan. Mersus foret ille profundo,
<luca. phar. 3.637>	Sed prohibent socii suspensaque crura retentant.
<luca. phar. 3.638>	Scinditur auulsus, nec sicut uulnere sanguis
<luca. phar. 3.639>	Emicuit: lentus ruptis cadit undique uenis,
<luca. phar. 3.640>	Discursusque animae diuersa in membra meantis
<luca. phar. 3.641>	Interceptus aquis. Nullius uita perempti
<luca. phar. 3.642>	Est tanta dimissa uia. Pars ultima trunci
<luca. phar. 3.643>	Tradidit in letum uacuos uitalibus artus;
<luca. phar. 3.644>	At tumidus qua pulmo iacet, qua uiscera feruent,
<luca. phar. 3.645>	Haeserunt ibi fata diu luctataque multum
<luca. phar. 3.646>	Hac cum parte uiri uix omnia membra tulerunt.
<luca. phar. 3.647>	Dum nimium pugnax unius turba carinae
<luca. phar. 3.648>	Incumbit prono lateri uacuamque relinquit,
<luca. phar. 3.649>	Qua caret hoste, ratem, congesto pondere puppis
<luca. phar. 3.650>	Versa caua texit pelagus nautasque carina,
<luca. phar. 3.651>	Bracchia nec licuit uasto iactare profundo,
<luca. phar. 3.652>	Sed clauso periere mari. Tunc unica diri
<luca. phar. 3.653>	Conspecta est leti facies, cum forte natantem
<luca. phar. 3.654>	Diuersae rostris iuuenem fixere carinae:
<luca. phar. 3.655>	Discessit medium tam uastos pectus ad ictus,
<luca. phar. 3.656>	Nec prohibere ualent obtritis ossibus artus,
<luca. phar. 3.657>	Quo minus aera sonent; eliso uentre per ora
<luca. phar. 3.658>	Eiectat saniem permixtus uiscere sanguis.
<luca. phar. 3.659>	Postquam inhibent remis puppes ac rostra recedunt,
<luca. phar. 3.660>	Deiectum in pelagus perfosso pectore corpus
<luca. phar. 3.661>	Vulneribus transmisit aquas. Pars maxima turbae
<luca. phar. 3.662>	Naufraga iactatis morti obluctata lacertis
<luca. phar. 3.663>	Puppis ad auxilium sociae concurrit; at illis
<luca. phar. 3.664>	Robora cum uetitis prensarent altius ulnis
<luca. phar. 3.665>	Nutaretque ratis populo peritura recepto,
<luca. phar. 3.666>	Impia turba super medios ferit ense lacertos:
<luca. phar. 3.667>	Bracchia linquentes Graia pendentia puppe
<luca. phar. 3.668>	A manibus cecidere suis. Non amplius undae
<luca. phar. 3.669>	Sustinuere graues in summo gurgite truncos.
<luca. phar. 3.670>	Iamque omni fusis nudato milite telis
<luca. phar. 3.671>	Inuenit arma furor: remum contorsit in hostem
<luca. phar. 3.672>	Alter, at hic totum ualidis aplustre lacertis,
<luca. phar. 3.673>	Auulsasque rotant expulso remige sedes;
<luca. phar. 3.674>	In pugnam fregere rates. Sidentia pessum
<luca. phar. 3.675>	Corpora caesa tenent spoliantque cadauera ferro.
<luca. phar. 3.676>	Multi inopes teli iaculum letale reuulsum
<luca. phar. 3.677>	Vulneribus traxere suis et uiscera laeua
<luca. phar. 3.678>	Oppressere manu, ualidos dum praebeat ictus
<luca. phar. 3.679>	Sanguis et hostilem cum torserit exeat hastam.
<luca. phar. 3.680>	Nulla tamen plures hoc edidit aequore clades,
<luca. phar. 3.681>	Quam pelago diuersa lues. Nam pinguibus ignis
<luca. phar. 3.682>	Affixus taedis et tecto sulphure uiuax
<luca. phar. 3.683>	Spargitur; at faciles praebere alimenta carinas
<luca. phar. 3.684>	Nunc pice, nunc liquida rapuere incendia cera.
<luca. phar. 3.685>	Nec flammas superant undae, sparsisque per aequor
<luca. phar. 3.686>	Iam ratibus fragmenta ferus sibi uindicat ignis.
<luca. phar. 3.687>	Hic recipit fluctus, exstinguat ut aequora flammas,
<luca. phar. 3.688>	Hi ne mergantur, tabulis ardentibus haerent.
<luca. phar. 3.689>	Mille modos inter leti mors una timori est,
<luca. phar. 3.690>	Qua coepere mori. Nec cessat naufraga uirtus:
<luca. phar. 3.691>	Tela legunt deiecta mari ratibusque ministrant
<luca. phar. 3.692>	Incertasque manus ictu languente per undas
<luca. phar. 3.693>	Exercent. Nunc, rara datur si copia ferri,
<luca. phar. 3.694>	Vtuntur pelago. saeuus complectitur hostem
<luca. phar. 3.695>	Hostis, et implicitis gaudent subsidere membris
<luca. phar. 3.696>	Mergentesque mori. Pugna fuit unus in illa
<luca. phar. 3.697>	Eximius Phoceus animam seruare sub undis
<luca. phar. 3.698>	Scrutarique fretum, si quid mersisset harenis,
<luca. phar. 3.699>	Et nimis affixos unci conuellere morsus,
<luca. phar. 3.700>	Adductum quotiens non senserat anchora funem.
<luca. phar. 3.701>	Hic ubi compressum penitus deduxerat hostem,
<luca. phar. 3.702>	Victor et incolumis summas remeabat in undas.
<luca. phar. 3.703>	Sed se per uacuos credit dum surgere fluctus,
<luca. phar. 3.704>	Puppibus occurrit tandemque sub aequore mansit.
<luca. phar. 3.705>	Hi super hostiles iecerunt bracchia remos
<luca. phar. 3.706>	Et ratium tenuere fugam. Non perdere letum
<luca. phar. 3.707>	Maxima cura fuit; multus sua uulnera puppi
<luca. phar. 3.708>	Affixit moriens et rostris abstulit ictus.
<luca. phar. 3.709>	Stantem sublimi Tyrrhenum culmine prorae
<luca. phar. 3.710>	Lygdamus excussae Balearis tortor habenae
<luca. phar. 3.711>	Glande petens solido fregit caua tempora plumbo.
<luca. phar. 3.712>	Sedibus expulsi, postquam cruor omnia rupit
<luca. phar. 3.713>	Vincula, procurrunt oculi, stat lumine rapto
<luca. phar. 3.714>	Attonitus mortisque illas putat esse tenebras.
<luca. phar. 3.715>	At postquam membris sensit constare uigorem,
<luca. phar. 3.716>	"Vos" ait "o socii, sicut tormenta soletis,
<luca. phar. 3.717>	Me quoque mittendis rectum componite telis.
<luca. phar. 3.718>	Egere quod superest animae, Tyrrhene, per omnis
<luca. phar. 3.719>	Bellorum casus. Ingentem militis usum
<luca. phar. 3.720>	Hoc habet ex magna defunctum parte cadauer:
<luca. phar. 3.721>	Viuentis feriere loco." Sic fatus in hostem
<luca. phar. 3.722>	Caeca tela manu, sed non tamen irrita, mittit.
<luca. phar. 3.723>	Excipit haec iuuenis generosi sanguinis Argus,
<luca. phar. 3.724>	Qua iam non medius discedit in ilia uenter,
<luca. phar. 3.725>	Adiuuitque suo procumbens pondere ferrum.
<luca. phar. 3.726>	Stabat diuersa uictae iam parte carinae
<luca. phar. 3.727>	Infelix Argi genitor, non ille iuuentae
<luca. phar. 3.728>	Tempore Phocaicis ulli cessurus in armis;
<luca. phar. 3.729>	Victum aeuo robur cecidit, fessusque senecta
<luca. phar. 3.730>	Exemplum, non miles erat; qui funere uiso
<luca. phar. 3.731>	Saepe cadens longae senior per transtra carinae
<luca. phar. 3.732>	Peruenit ad puppim spirantisque inuenit artus.
<luca. phar. 3.733>	Non lacrimae cecidere genis, non pectora tundit,
<luca. phar. 3.734>	Distentis toto riguit sed corpore palmis.
<luca. phar. 3.735>	Nox subit, atque oculos uastae obduxere tenebrae,
<luca. phar. 3.736>	Et miserum cernens adgnoscere desinit Argum.
<luca. phar. 3.737>	Ille caput labens et iam languentia colla
<luca. phar. 3.738>	Viso patre leuat; uox faucis nulla solutas
<luca. phar. 3.739>	Prosequitur, tacito tantum petit oscula uultu
<luca. phar. 3.740>	Inuitatque patris claudenda ad lumina dextram.
<luca. phar. 3.741>	Vt torpore senex caruit uiresque cruentus
<luca. phar. 3.742>	Coepit habere dolor: "Non perdam tempora" dixit
<luca. phar. 3.743>	"A saeuis permissa deis iugulumque senilem
<luca. phar. 3.744>	Confodiam. ueniam misero concede parenti,
<luca. phar. 3.745>	Arge, quod amplexus, extrema quod oscula fugi.
<luca. phar. 3.746>	Nondum destituit calidus tua uulnera sanguis,
<luca. phar. 3.747>	Semianimisque iaces et adhuc potes esse superstes."
<luca. phar. 3.748>	Sic fatus, quamuis capulum per uiscera missi
<luca. phar. 3.749>	Polluerit gladii, tamen alta sub aequora tendit
<luca. phar. 3.750>	Praecipiti saltu: letum praecedere nati
<luca. phar. 3.751>	Festinantem animam morti non credidit uni.
<luca. phar. 3.752>	Inclinant iam fata ducum, nec iam amplius anceps
<luca. phar. 3.753>	Belli casus erat. Graiae pars maxima classis
<luca. phar. 3.754>	Mergitur, ast aliae mutato remige puppes
<luca. phar. 3.755>	Victores uexere suos; naualia paucae
<luca. phar. 3.756>	Praecipiti tenuere fuga. Quis in urbe parentum
<luca. phar. 3.757>	Fletus erat! quanti matrum per litora planctus!
<luca. phar. 3.758>	Coniunx saepe sui confusis uultibus unda
<luca. phar. 3.759>	Credidit ora uiri Romanum amplexa cadauer,
<luca. phar. 3.760>	Accensisque rogis miseri de corpore trunco
<luca. phar. 3.761>	Certauere patres. At Brutus in aequore uictor
<luca. phar. 3.762>	Primus Caesareis pelagi decus addidit armis.
<luca. phar. 4.1>	At procul extremis terrarum Caesar in oris
<luca. phar. 4.2>	Martem saeuus agit non multa caede nocentem,
<luca. phar. 4.3>	Maxima sed fati ducibus momenta daturum.
<luca. phar. 4.4>	Iure pari rector castris Afranius illis
<luca. phar. 4.5>	Ac Petreius erat: concordia duxit in aequas
<luca. phar. 4.6>	Imperium commune uices, tutelaque ualli
<luca. phar. 4.7>	Peruigil alterno paret custodia signo.
<luca. phar. 4.8>	His praeter Latias acies erat impiger Astur
<luca. phar. 4.9>	Vettonesque leues profugique a gente uetusta
<luca. phar. 4.10>	Gallorum Celtae miscentes nomen Hiberis.
<luca. phar. 4.11>	Colle tumet modico lenique excreuit in altum
<luca. phar. 4.12>	Pingue solum tumulo; super hunc fundata uetusta
<luca. phar. 4.13>	Surgit Ilerda manu; placidis praelabitur undis
<luca. phar. 4.14>	Hesperios inter Sicoris non ultimus amnis,
<luca. phar. 4.15>	Saxeus ingenti quem pons amplectitur arcu
<luca. phar. 4.16>	Hibernas passurus aquas. at proxima rupes
<luca. phar. 4.17>	Signa tenet Magni; nec Caesar colle minore
<luca. phar. 4.18>	Castra leuat; medius dirimit tentoria gurges.
<luca. phar. 4.19>	Explicat hinc tellus campos effusa patentis
<luca. phar. 4.20>	Vix oculo prendente modum, camposque coercet
<luca. phar. 4.21>	Cinga rapax uetitus fluctus et litora cursu
<luca. phar. 4.22>	Oceani pepulisse suo; nam gurgite mixto
<luca. phar. 4.23>	Qui praestat terris, aufert tibi nomen Hiberus.
<luca. phar. 4.24>	Prima dies belli cessauit Marte cruento
<luca. phar. 4.25>	Spectandasque ducum uires numerosaque signa
<luca. phar. 4.26>	Exposuit. Piguit sceleris; pudor arma furentum
<luca. phar. 4.27>	Continuit, patriaeque et ruptis legibus unum
<luca. phar. 4.28>	Donauere diem; prono cum Caesar Olympo
<luca. phar. 4.29>	In noctem subita circumdedit agmina fossa,
<luca. phar. 4.30>	Dum primae perstant acies, hostemque fefellit
<luca. phar. 4.31>	Et prope consertis obduxit castra maniplis.
<luca. phar. 4.32>	Luce noua collem subito conscendere cursu,
<luca. phar. 4.33>	Qui medius tutam castris dirimebat Ilerdam,
<luca. phar. 4.34>	Imperat. huc hostem pariter terrorque pudorque
<luca. phar. 4.35>	Impulit, et rapto tumulum prior agmine cepit.
<luca. phar. 4.36>	His uirtus ferrumque locum promittit, at illis
<luca. phar. 4.37>	Ipse locus. Miles rupes oneratus in altas
<luca. phar. 4.38>	Nititur, aduersoque acies in monte supina
<luca. phar. 4.39>	Haeret et in tergum casura umbone sequentis
<luca. phar. 4.40>	Erigitur. Nulli telum uibrare uacauit,
<luca. phar. 4.41>	Dum labat et fixo firmat uestigia pilo,
<luca. phar. 4.42>	Dum scopulos stirpesque tenent atque hoste relicto
<luca. phar. 4.43>	Caedunt ense uiam. uidit lapsura ruina
<luca. phar. 4.44>	Agmina dux equitemque iubet succedere bello
<luca. phar. 4.45>	Munitumque latus laeuo praeducere gyro.
<luca. phar. 4.46>	Sic pedes ex facili nulloque urguente receptus,
<luca. phar. 4.47>	Irritus et uictor subducto Marte pependit.
<luca. phar. 4.48>	Hactenus armorum discrimina; cetera bello
<luca. phar. 4.49>	Fata dedit uariis incertus motibus aer.
<luca. phar. 4.50>	Pigro bruma gelu siccisque aquilonibus haerens
<luca. phar. 4.51>	Aethere constricto pluuias in nube tenebat.
<luca. phar. 4.52>	Vrebant montana niues camposque iacentes
<luca. phar. 4.53>	Non duraturae conspecto sole pruinae,
<luca. phar. 4.54>	Atque omnis propior mergenti sidera caelo
<luca. phar. 4.55>	Aruerat tellus hiberno dura sereno.
<luca. phar. 4.56>	Sed postquam uernus calidum Titana recepit
<luca. phar. 4.57>	Sidera respiciens delapsae portitor Helles,
<luca. phar. 4.58>	Atque iterum aequatis ad iustae pondera Librae
<luca. phar. 4.59>	Temporibus uicere dies, tunc sole relicto
<luca. phar. 4.60>	Cynthia, quo primum cornu dubitanda refulsit,
<luca. phar. 4.61>	Exclusit borean flammasque accepit in euro.
<luca. phar. 4.62>	Ille suo nubes quascumque inuenit in axe,
<luca. phar. 4.63>	Torsit in occiduum Nabateis flatibus orbem
<luca. phar. 4.64>	Et quas sentit Arabs et quas Gangetica tellus
<luca. phar. 4.65>	Exhalat nebulas, quicquid concrescere primus
<luca. phar. 4.66>	Sol patitur, quicquid caeli fuscator eoi
<luca. phar. 4.67>	Intulerat corus, quicquid defenderat Indos.
<luca. phar. 4.68>	Incendere diem nubes oriente remotae
<luca. phar. 4.69>	Nec medio potuere graues incumbere mundo,
<luca. phar. 4.70>	Sed nimbi rapuere fuga. uacat imbribus arctos
<luca. phar. 4.71>	Et notus, in solam Calpen fluit umidus aer.
<luca. phar. 4.72>	Hic ubi iam zephyri fines et summus Olympi
<luca. phar. 4.73>	Cardo tenet Tethyn, uetitae transcurrere densos
<luca. phar. 4.74>	Inuoluere globos, congestumque aeris atri
<luca. phar. 4.75>	Vix recipit spatium quod separat aethere terram.
<luca. phar. 4.76>	Iamque polo pressae largos densantur in imbres
<luca. phar. 4.77>	Spissataeque fluunt, nec seruant fulmina flammas.
<luca. phar. 4.78>	Quamuis crebra micent, exstinguit fulgura nimbus.
<luca. phar. 4.79>	Hinc imperfecto complectitur aera gyro
<luca. phar. 4.80>	Arcus uix ulla uariatus luce colorem
<luca. phar. 4.81>	Oceanumque bibit raptosque ad nubila fluctus
<luca. phar. 4.82>	Pertulit et caelo defusum reddidit aequor.
<luca. phar. 4.83>	Iamque Pyrenaeae, quas numquam soluere Titan
<luca. phar. 4.84>	Eualuit, fluxere niues, fractoque madescunt
<luca. phar. 4.85>	Saxa gelu. Tum, quae solitis e fontibus exit,
<luca. phar. 4.86>	Non habet unda uias: tam largas alueus omnis
<luca. phar. 4.87>	A ripis accepit aquas. Iam naufraga campo
<luca. phar. 4.88>	Caesaris arma natant, impulsaque gurgite multo
<luca. phar. 4.89>	Castra labant; alto restagnant flumina uallo.
<luca. phar. 4.90>	Non pecorum raptus faciles, non pabula mersi
<luca. phar. 4.91>	Vlla ferunt sulci; tectarum errore uiarum
<luca. phar. 4.92>	Fallitur occultis sparsus populator in agris.
<luca. phar. 4.93>	Iamque comes semper magnorum prima malorum
<luca. phar. 4.94>	Saeua fames aderat, nulloque obsessus ab hoste
<luca. phar. 4.95>	Miles eget; toto censu non prodigus emit
<luca. phar. 4.96>	Exiguam Cererem. Pro lucri pallida tabes!
<luca. phar. 4.97>	Non dest prolato ieiunus uenditor auro.
<luca. phar. 4.98>	Iam tumuli collesque latent, iam flumina cuncta
<luca. phar. 4.99>	Condidit una palus uastaque uoragine mersit:
<luca. phar. 4.100>	Absorpsit penitus rupes ac tecta ferarum
<luca. phar. 4.101>	Detulit atque ipsas hausit subitisque frementis
<luca. phar. 4.102>	Verticibus contorsit aquas et reppulit aestus
<luca. phar. 4.103>	Fortior Oceani. Nec Phoebum surgere sentit
<luca. phar. 4.104>	Nox subtexta polo: rerum discrimina miscet
<luca. phar. 4.105>	Deformis caeli facies iunctaeque tenebrae.
<luca. phar. 4.106>	Sic mundi pars ima iacet, quam zona niualis
<luca. phar. 4.107>	Perpetuaeque premunt hiemes: non sidera caelo
<luca. phar. 4.108>	Vlla uidet, sterili non quidquam frigore gignit,
<luca. phar. 4.109>	Sed glacie medios signorum temperat ignes.
<luca. phar. 4.110>	Sic, o summe parens mundi, sic, sorte secunda
<luca. phar. 4.111>	Aequorei rector, facias, Neptune, tridentis,
<luca. phar. 4.112>	Et tu perpetuis impendas aera nimbis,
<luca. phar. 4.113>	Tu remeare uetes quoscumque emiseris aestus.
<luca. phar. 4.114>	Non habeant amnes decliuem ad litora cursum
<luca. phar. 4.115>	Sed pelagi referantur aquis, concussaque tellus
<luca. phar. 4.116>	Laxet iter fluuiis: hos campos Rhenus inundet,
<luca. phar. 4.117>	Hos Rhodanus, uastos obliquent flumina fontis.
<luca. phar. 4.118>	Riphaeas hic solue niues, hic stagna lacusque
<luca. phar. 4.119>	Et pigras, ubicumque iacent, effunde paludes,
<luca. phar. 4.120>	Et miseras bellis ciuilibus eripe terras.
<luca. phar. 4.121>	Sed paruo Fortuna uiri contenta pauore
<luca. phar. 4.122>	Plena redit, solitoque magis fauere secundi
<luca. phar. 4.123>	Et ueniam meruere dei. Iam rarior aer
<luca. phar. 4.124>	Et par Phoebus aquis densas in uellera nubes
<luca. phar. 4.125>	Sparserat et noctes uentura luce rubebant,
<luca. phar. 4.126>	Seruatoque loco rerum discessit ab astris
<luca. phar. 4.127>	Vmor, et ima petit quicquid pendebat aquarum.
<luca. phar. 4.128>	Tollere silua comas, stagnis emergere colles
<luca. phar. 4.129>	Incipiunt uisoque die durescere ualles.
<luca. phar. 4.130>	Vtque habuit ripas Sicoris camposque reliquit,
<luca. phar. 4.131>	Primum cana salix madefacto uimine paruam
<luca. phar. 4.132>	Texitur in puppim caesoque inducta iuuenco
<luca. phar. 4.133>	Vectoris patiens tumidum supereminat amnem.
<luca. phar. 4.134>	Sic Venetus stagnante Pado fusoque Britannus
<luca. phar. 4.135>	Nauigat Oceano; sic, cum tenet omnia Nilus,
<luca. phar. 4.136>	Conseritur bibula Memphitis cymba papyro.
<luca. phar. 4.137>	His ratibus traiecta manus festinat utrimque
<luca. phar. 4.138>	Succisum curuare nemus fluuiique ferocis
<luca. phar. 4.139>	Incrementa timens non primis robora ripis
<luca. phar. 4.140>	Imposuit, medios pontem distendit in agros.
<luca. phar. 4.141>	Ac ne quid Sicoris repetitis audeat undis,
<luca. phar. 4.142>	Spargitur in sulcos et scisso gurgite riuis
<luca. phar. 4.143>	Dat poenas maioris aquae. Postquam omnia fatis
<luca. phar. 4.144>	Caesaris ire uidet celsam Petreius Ilerdam
<luca. phar. 4.145>	Deserit et noti diffisus uiribus orbis
<luca. phar. 4.146>	Indomitos quaerit populos et semper in arma
<luca. phar. 4.147>	Mortis amore feros et tendit in ultima mundi.
<luca. phar. 4.148>	Nudatos Caesar colles desertaque castra
<luca. phar. 4.149>	Conspiciens capere arma iubet nec quaerere pontem
<luca. phar. 4.150>	Nec uada, sed duris fluuium superare lacertis.
<luca. phar. 4.151>	Paretur, rapuitque ruens in proelia miles,
<luca. phar. 4.152>	Quod fugiens timuisset iter. Mox uda receptis
<luca. phar. 4.153>	Membra fouent armis gelidosque a gurgite cursu
<luca. phar. 4.154>	Restituunt artus, donec decresceret umbra
<luca. phar. 4.155>	In medium surgente die; iamque agmina summa
<luca. phar. 4.156>	Carpit eques, dubiique fugae pugnaeque tenentur.
<luca. phar. 4.157>	Attollunt campo geminae iuga saxea rupes
<luca. phar. 4.158>	Valle cauae media; tellus hinc ardua celsos
<luca. phar. 4.159>	Continuat colles, tutae quos inter opaco
<luca. phar. 4.160>	Anfractu latuere uiae; quibus hoste potito
<luca. phar. 4.161>	Faucibus emitti terrarum in deuia Martem
<luca. phar. 4.162>	Inque feras gentes Caesar uidet: "Ite sine ullo
<luca. phar. 4.163>	Ordine" ait "raptumque fuga conuertite bellum
<luca. phar. 4.164>	Et faciem pugnae uultusque inferte minaces,
<luca. phar. 4.165>	Nec liceat pauidis ignaua occumbere morte:
<luca. phar. 4.166>	Excipiant recto fugientes pectore ferrum."
<luca. phar. 4.167>	Dixit et ad montis tendentem praeuenit hostem.
<luca. phar. 4.168>	Illic exiguo paulum distantia uallo
<luca. phar. 4.169>	Castra locant. Postquam spatio languentia nullo
<luca. phar. 4.170>	Mutua conspicuos habuerunt lumina uultus,
<luca. phar. 4.171>	Hic fratres natosque suos uidere patresque,
<luca. phar. 4.172>	Deprensum est ciuile nefas. Tenuere parumper
<luca. phar. 4.173>	Ora metu, tantum nutu motoque salutant
<luca. phar. 4.174>	Ense suos; mox ut stimulis maioribus ardens
<luca. phar. 4.175>	Rupit amor leges, audet transcendere uallum
<luca. phar. 4.176>	Miles, in amplexu effusas tendere palmas.
<luca. phar. 4.177>	Hospitis ille ciet nomen, uocat ille propinquum,
<luca. phar. 4.178>	Admonet hunc studiis consors puerilibus aetas;
<luca. phar. 4.179>	Nec Romanus erat qui non agnouerat hostem.
<luca. phar. 4.180>	Arma rigant lacrimis, singultibus oscula rumpunt,
<luca. phar. 4.181>	Et quamuis nullo maculatus sanguine miles,
<luca. phar. 4.182>	Quae potuit fecisse, timet. Quid pectora pulsas?
<luca. phar. 4.183>	Quid, uaesane, gemis? Fletus quid fundis inanes
<luca. phar. 4.184>	Nec te sponte tua sceleri parere fateris?
<luca. phar. 4.185>	Vsque adeone times, quem tu facis ipse timendum?
<luca. phar. 4.186>	Classica det bello: saeuos tu neglege cantus;
<luca. phar. 4.187>	Signa ferat: cessa; iamiam ciuilis Erinys
<luca. phar. 4.188>	Concidet, et Caesar generum priuatus amabit.
<luca. phar. 4.189>	Nunc ades, aeterno complectens omnia nexu,
<luca. phar. 4.190>	O rerum mixtique salus, Concordia, mundi
<luca. phar. 4.191>	Et sacer orbis amor; magnum nunc saecula nostra
<luca. phar. 4.192>	Venturi discrimen habent. Periere latebrae
<luca. phar. 4.193>	Tot scelerum, populo uenia est erepta nocenti:
<luca. phar. 4.194>	Agnouere suos. Pro numine fata sinistro
<luca. phar. 4.195>	Exigua requie tantas augentia clades!
<luca. phar. 4.196>	Pax erat, et miles castris permixtus utrisque
<luca. phar. 4.197>	Errabat; duro concordes caespite mensas
<luca. phar. 4.198>	Instituunt et permixto libamina Baccho;
<luca. phar. 4.199>	Graminei luxere foci, iunctoque cubili
<luca. phar. 4.200>	Extrahit insomnis bellorum fabula noctes
<luca. phar. 4.201>	Quo primum steterint campo, qua lancea dextra
<luca. phar. 4.202>	Exierit. Dum quae gesserunt fortia iactant,
<luca. phar. 4.203>	Et dum multa negant, quod solum fata petebant,
<luca. phar. 4.204>	Est miseris renouata fides, atque omne futurum
<luca. phar. 4.205>	Creuit amore nefas. Nam postquam foedera pacis
<luca. phar. 4.206>	Cognita Petreio seque et sua tradita uenum
<luca. phar. 4.207>	Castra uidet, famulas scelerata ad proelia dextras
<luca. phar. 4.208>	Excitat atque hostis turba stipatus inermis
<luca. phar. 4.209>	Praecipitat castris iunctosque amplexibus ense
<luca. phar. 4.210>	Separat et multo disturbat sanguine pacem.
<luca. phar. 4.211>	Addidit ira ferox moturas proelia uoces:
<luca. phar. 4.212>	"Immemor o patriae, signorum oblite tuorum,
<luca. phar. 4.213>	Non potes hoc causae, miles, praestare, senatus
<luca. phar. 4.214>	Assertor uicto redeas ut Caesare: certe
<luca. phar. 4.215>	Vt uincare potes. Dum ferrum incertaque fata
<luca. phar. 4.216>	Quique fluat multo non derit uulnere sanguis,
<luca. phar. 4.217>	Ibitis ad dominum damnataque signa feretis?
<luca. phar. 4.218>	Vtque habeat famulos nullo discrimine Caesar,
<luca. phar. 4.219>	Exorandus erit! ducibus quoque uita petita est!
<luca. phar. 4.220>	Numquam nostra salus pretium mercesque nefandae
<luca. phar. 4.221>	Proditionis erit, non hoc ciuilia bella
<luca. phar. 4.222>	Vt uiuamus agunt. Trahimur sub nomine pacis.
<luca. phar. 4.223>	Non chalybem gentes penitus fugiente metallo
<luca. phar. 4.224>	Eruerent, nulli uallarent oppida muri,
<luca. phar. 4.225>	Non sonipes in bella ferox, non iret in aequor
<luca. phar. 4.226>	Turrigeras classis pelago sparsura carinas,
<luca. phar. 4.227>	Si bene libertas umquam pro pace daretur.
<luca. phar. 4.228>	Hostes nempe meos sceleri iurata nefando
<luca. phar. 4.229>	Sacramenta tenent; at uobis uilior hoc est
<luca. phar. 4.230>	Vestra fides, quod pro causa pugnantibus aequa
<luca. phar. 4.231>	Et ueniam sperare licet. Pro dira pudoris
<luca. phar. 4.232>	Funera! nunc toto fatorum ignarus in orbe,
<luca. phar. 4.233>	Magne, paras acies mundique extrema tenentis
<luca. phar. 4.234>	Sollicitas reges, cum forsan foedere nostro
<luca. phar. 4.235>	Iam tibi sit promissa salus." Sic fatur et omnis
<luca. phar. 4.236>	Concussit mentes scelerumque reduxit amorem.
<luca. phar. 4.237>	Sic ubi desuetae siluis in carcere cluso
<luca. phar. 4.238>	Mansueuere ferae et uultus posuere minaces
<luca. phar. 4.239>	Atque hominem didicere pati: si torrida paruus
<luca. phar. 4.240>	Venit in ora cruor, redeunt rabiesque furorque,
<luca. phar. 4.241>	Admonitaeque tument gustato sanguine fauces;
<luca. phar. 4.242>	Feruet et a trepido uix abstinet ira magistro.
<luca. phar. 4.243>	Itur in omne nefas, et quae fortuna deorum
<luca. phar. 4.244>	Inuidia caeca bellorum nocte tulisset,
<luca. phar. 4.245>	Fecit monstra fides: inter mensasque torosque,
<luca. phar. 4.246>	Quae modo complexu fouerunt, pectora caedunt;
<luca. phar. 4.247>	Et quamuis primo ferrum strinxere gementes,
<luca. phar. 4.248>	Vt dextrae iusti gladius dissuasor adhaesit,
<luca. phar. 4.249>	Dum feriunt, odere suos animosque labantis
<luca. phar. 4.250>	Confirmant ictu. Feruent iam castra tumultu
<luca. phar. 4.251>	Et scelerum turba, rapiuntur colla parentum,
<luca. phar. 4.252>	Ac uelut occultum pereat scelus, omnia monstra
<luca. phar. 4.253>	In faciem posuere ducum; iuuat esse nocentis.
<luca. phar. 4.254>	Tu Caesar, quamuis spoliatus milite multo,
<luca. phar. 4.255>	Agnoscis superos; neque enim tibi maior in aruis
<luca. phar. 4.256>	Emathiis fortuna fuit nec Phocidos undis
<luca. phar. 4.257>	Massiliae, Phario nec tantum est aequore gestum,
<luca. phar. 4.258>	Hoc siquidem solo ciuilis crimine belli
<luca. phar. 4.259>	Dux causae melioris eris. Polluta nefanda
<luca. phar. 4.260>	Agmina caede duces iunctis committere castris
<luca. phar. 4.261>	Non audent altaeque ad moenia rursus Ilerdae
<luca. phar. 4.262>	Intendere fugam. Campos eques obuius omnis
<luca. phar. 4.263>	Abstulit et siccis inclusit collibus hostem.
<luca. phar. 4.264>	Tunc inopes undae praerupta cingere fossa
<luca. phar. 4.265>	Caesar auet nec castra pati contingere ripas
<luca. phar. 4.266>	Aut circum largos curuari bracchia fontes.
<luca. phar. 4.267>	Vt leti uidere uiam, conuersus in iram
<luca. phar. 4.268>	Praecipitem timor est. Miles non utile clausis
<luca. phar. 4.269>	Auxilium mactauit equos tandemque coactus
<luca. phar. 4.270>	Spe posita damnare fugam casurus in hostes
<luca. phar. 4.271>	Fertur. ut effuso Caesar decurrere passu
<luca. phar. 4.272>	Vidit et ad certam deuotos tendere mortem,
<luca. phar. 4.273>	"Tela tene iam, miles" ait "ferrumque ruenti
<luca. phar. 4.274>	Subtrahe: non ullo constet mihi sanguine bellum.
<luca. phar. 4.275>	Vincitur haud gratis, iugulo qui prouocat hostem.
<luca. phar. 4.276>	En sibi uilis adest inuisa luce iuuentus
<luca. phar. 4.277>	Iam damno peritura meo; non sentiet ictus,
<luca. phar. 4.278>	Incumbet gladiis, gaudebit sanguine fuso.
<luca. phar. 4.279>	Deserat hic feruor mentes, cadat impetus amens,
<luca. phar. 4.280>	Perdant uelle mori." Sic deflagrare minaces
<luca. phar. 4.281>	Incassum et uetito passus languescere bello,
<luca. phar. 4.282>	Substituit merso dum nox sua lumina Phoebo.
<luca. phar. 4.283>	Inde ubi nulla data est miscendae copia mortis,
<luca. phar. 4.284>	Paulatim fugit ira ferox, mentesque tepescunt;
<luca. phar. 4.285>	Saucia maiores animos ut pectora gestant,
<luca. phar. 4.286>	Dum dolor est ictusque recens et mobile neruis
<luca. phar. 4.287>	Conamen calidus praebet cruor ossaque nondum
<luca. phar. 4.288>	Adduxere cutim; si conscius ensis adacti
<luca. phar. 4.289>	Stat uictor tenuitque manus, tum frigidus artus
<luca. phar. 4.290>	Alligat atque animum subducto robore torpor,
<luca. phar. 4.291>	Postquam sicca rigens astrinxit uulnera sanguis.
<luca. phar. 4.292>	Iamque inopes undae primum tellure refossa
<luca. phar. 4.293>	Occultos latices abstrusaque flumina quaerunt;
<luca. phar. 4.294>	Nec solum rastris durisque ligonibus arua,
<luca. phar. 4.295>	Sed gladiis fodere suis, puteusque cauati
<luca. phar. 4.296>	Montis ad irrigui premitur fastigia campi.
<luca. phar. 4.297>	Non se tam penitus, tam longe luce relicta
<luca. phar. 4.298>	Merserit Asturii scrutator pallidus auri.
<luca. phar. 4.299>	Non tamen aut tectis sonuerunt cursibus amnes,
<luca. phar. 4.300>	Aut micuere noui percusso pumice fontes,
<luca. phar. 4.301>	Antra neque exiguo stillant sudantia rore,
<luca. phar. 4.302>	Aut impulsa leui turbatur glarea uena.
<luca. phar. 4.303>	Tunc exhausta super multo sudore iuuentus
<luca. phar. 4.304>	Extrahitur duris silicum lassata metallis;
<luca. phar. 4.305>	Quoque minus possent siccos tolerare uapores,
<luca. phar. 4.306>	Quaesitae fecistis aquae. Nec languida fessi
<luca. phar. 4.307>	Corpora sustentant epulis mensasque perosi
<luca. phar. 4.308>	Auxilium fecere famem. Si mollius aruum
<luca. phar. 4.309>	Prodidit umorem, pinguis manus utraque glebas
<luca. phar. 4.310>	Exprimit ora super; nigro si turbida limo
<luca. phar. 4.311>	Colluuies immota iacet, cadit omnis in haustus
<luca. phar. 4.312>	Certatim obscaenos miles moriensque recepit,
<luca. phar. 4.313>	Quas nollet uicturus, aquas; rituque ferarum
<luca. phar. 4.314>	Distentas siccant pecudes, et lacte negato
<luca. phar. 4.315>	Sordidus exhausto sorbetur ab ubere sanguis.
<luca. phar. 4.316>	Tunc herbas frondesque terunt et rore madentis
<luca. phar. 4.317>	Destringunt ramos et si quos palmite crudo
<luca. phar. 4.318>	Arboris aut tenera sucos pressere medulla.
<luca. phar. 4.319>	O fortunati, fugiens quos barbarus hostis
<luca. phar. 4.320>	Fontibus immixto strauit per rura ueneno.
<luca. phar. 4.321>	Hos licet in fluuios saniem tabemque ferarum,
<luca. phar. 4.322>	Pallida Dictaeis, Caesar, nascentia saxis
<luca. phar. 4.323>	Infundas aconita palam, Romana iuuentus
<luca. phar. 4.324>	Non decepta bibet. Torrentur uiscera flamma,
<luca. phar. 4.325>	Oraque sicca rigent squamosis aspera linguis;
<luca. phar. 4.326>	Iam marcent uenae, nulloque umore rigatus
<luca. phar. 4.327>	Aeris alternos angustat pulmo meatus,
<luca. phar. 4.328>	Rescissoque nocent suspiria dura palato;
<luca. phar. 4.329>	Pandunt ora tamen nocturnumque aera captant.
<luca. phar. 4.330>	Expectant imbres, quorum modo cuncta natabant
<luca. phar. 4.331>	Impulsu, et siccis uultus in nubibus haerent.
<luca. phar. 4.332>	Quoque magis miseros undae ieiunia soluant,
<luca. phar. 4.333>	Non super arentem Meroen Cancrique sub axe,
<luca. phar. 4.334>	Qua nudi Garamantes arant, sedere, sed inter
<luca. phar. 4.335>	Stagnantem Sicorim et rapidum deprensus Hiberum
<luca. phar. 4.336>	Spectat uicinos sitiens exercitus amnes.
<luca. phar. 4.337>	Iam domiti cessere duces, pacisque petendae
<luca. phar. 4.338>	Auctor damnatis supplex Afranius armis
<luca. phar. 4.339>	Semianimes in castra trahens hostilia turmas
<luca. phar. 4.340>	Victoris stetit ante pedes. Seruata precanti
<luca. phar. 4.341>	Maiestas, non fracta malis, interque priorem
<luca. phar. 4.342>	Fortunam casusque nouos gerit omnia uicti,
<luca. phar. 4.343>	Sed ducis, et ueniam securo pectore poscit:
<luca. phar. 4.344>	"Si me degeneri strauissent fata sub hoste,
<luca. phar. 4.345>	Non derat fortis rapiendo dextera leto.
<luca. phar. 4.346>	At nunc causa mihi est orandae sola salutis,
<luca. phar. 4.347>	Dignum donanda, Caesar, te credere uita.
<luca. phar. 4.348>	Non partis studiis agimur, nec sumpsimus arma
<luca. phar. 4.349>	Consiliis inimica tuis. nos denique bellum
<luca. phar. 4.350>	Inuenit ciuile duces, causaeque priori,
<luca. phar. 4.351>	Dum potuit, seruata fides. Nil fata moramur:
<luca. phar. 4.352>	Tradimus Hesperias gentes, aperimus eoas
<luca. phar. 4.353>	Securumque orbis patimur post terga relicti.
<luca. phar. 4.354>	Nec cruor effusus campis tibi bella peregit
<luca. phar. 4.355>	Nec ferrum lassaeque manus. Hoc hostibus unum,
<luca. phar. 4.356>	Quod uincas, ignosce tuis. Nec magna petuntur:
<luca. phar. 4.357>	Otia des fessis, uitam patiaris inermes
<luca. phar. 4.358>	Degere quam tribuis. Campis prostrata iacere
<luca. phar. 4.359>	Agmina nostra putes; nec enim felicibus armis
<luca. phar. 4.360>	Misceri damnata decet partemque triumphi
<luca. phar. 4.361>	Captos ferre tui; turba haec sua fata peregit.
<luca. phar. 4.362>	Hoc petimus, uictos ne tecum uincere cogas."
<luca. phar. 4.363>	Dixerat; at Caesar facilis uultuque serenus
<luca. phar. 4.364>	Flectitur atque usus belli poenamque remittit.
<luca. phar. 4.365>	Vt primum iustae placuerunt foedera pacis,
<luca. phar. 4.366>	Incustoditos decurrit miles ad amnes,
<luca. phar. 4.367>	Incumbit ripis permissaque flumina turbat.
<luca. phar. 4.368>	Continuus multis subitarum tractus aquarum
<luca. phar. 4.369>	Aera non passus uacuis discurrere uenis
<luca. phar. 4.370>	Artauit clusitque animam; nec feruida pestis
<luca. phar. 4.371>	Cedit adhuc, sed morbus egens iam gurgite plenis
<luca. phar. 4.372>	Visceribus sibi poscit aquas. Mox robora neruis
<luca. phar. 4.373>	Et uires rediere uiris. O prodiga rerum
<luca. phar. 4.374>	Luxuries numquam paruo contenta paratis
<luca. phar. 4.375>	Et quaesitorum terra pelagoque ciborum
<luca. phar. 4.376>	Ambitiosa fames et lautae gloria mensae,
<luca. phar. 4.377>	Discite quam paruo liceat producere uitam
<luca. phar. 4.378>	Et quantum natura petat. Non erigit aegros
<luca. phar. 4.379>	Nobilis ignoto diffusus consule Bacchus,
<luca. phar. 4.380>	Non auro murraque bibunt, sed gurgite puro
<luca. phar. 4.381>	Vita redit; satis est populis fluuiusque Ceresque.
<luca. phar. 4.382>	Heu miseri qui bella gerunt! Tunc arma relinquens
<luca. phar. 4.383>	Victori miles spoliato pectore tutus
<luca. phar. 4.384>	Innocuusque suas curarum liber in urbes
<luca. phar. 4.385>	Spargitur. O quantum donata pace potitos
<luca. phar. 4.386>	Excussis umquam ferrum uibrasse lacertis
<luca. phar. 4.387>	Paenituit, tolerasse sitim frustraque rogasse
<luca. phar. 4.388>	Prospera bella deos. Nempe usis Marte secundo
<luca. phar. 4.389>	Tot dubiae restant acies, tot in orbe labores;
<luca. phar. 4.390>	Vt numquam fortuna labet successibus anceps,
<luca. phar. 4.391>	Vincendum totiens; terras fundendus in omnis
<luca. phar. 4.392>	Est cruor et Caesar per tot sua fata sequendus.
<luca. phar. 4.393>	Felix qui potuit mundi nutante ruina,
<luca. phar. 4.394>	Quo iaceat iam scire loco. Non proelia fessos
<luca. phar. 4.395>	Vlla uocant, certos non rumpunt classica somnos.
<luca. phar. 4.396>	Iam coniunx natique rudes et sordida tecta
<luca. phar. 4.397>	Et non deductos recipit sua terra colonos.
<luca. phar. 4.398>	Hoc quoque securis oneris fortuna remisit,
<luca. phar. 4.399>	Sollicitus menti quod abest fauor: ille salutis
<luca. phar. 4.400>	Est auctor, dux ille fuit. Sic proelia soli
<luca. phar. 4.401>	Felices nullo spectant ciuilia uoto.
<luca. phar. 4.402>	Non eadem belli totum fortuna per orbem
<luca. phar. 4.403>	Constitit, in partes aliquid sed Caesaris ausa est.
<luca. phar. 4.404>	Qua maris Adriaci longas ferit unda Salonas
<luca. phar. 4.405>	Et tepidum in molles zephyros excurrit Iader
<luca. phar. 4.406>	Illic bellaci confisus gente Curictum,
<luca. phar. 4.407>	Quos alit Adriaco tellus circumflua ponto,
<luca. phar. 4.408>	Clauditur extrema residens Antonius ora
<luca. phar. 4.409>	Cautus ab incursu belli, si sola recedat,
<luca. phar. 4.410>	Expugnat quae tuta, fames. non pabula tellus
<luca. phar. 4.411>	Pascendis summittit equis, non proserit ullam
<luca. phar. 4.412>	Flaua Ceres segetem; spoliabat gramine campum
<luca. phar. 4.413>	Miles et attonso miseris iam dentibus aruo
<luca. phar. 4.414>	Castrorum siccas de caespite uulserat herbas.
<luca. phar. 4.415>	Vt primum aduersae socios in litore terrae
<luca. phar. 4.416>	Et Basilum uidere ducem, noua furta per aequor
<luca. phar. 4.417>	Exquisita fugae. Neque enim de more carinas
<luca. phar. 4.418>	Extendunt puppesque leuant, sed firma gerendis
<luca. phar. 4.419>	Molibus insolito contexunt robora ductu;
<luca. phar. 4.420>	Namque ratem uacuae sustentant undique cupae,
<luca. phar. 4.421>	Quarum porrectis series constricta catenis
<luca. phar. 4.422>	Ordinibus geminis obliquas excipit alnos;
<luca. phar. 4.423>	Nec gerit expositum telis in fronte patenti
<luca. phar. 4.424>	Remigium, sed, quod trabibus circumdedit aequor,
<luca. phar. 4.425>	Hoc ferit et taciti praebet miracula cursus,
<luca. phar. 4.426>	Quod nec uela ferat nec apertas uerberet undas.
<luca. phar. 4.427>	Tunc freta seruantur, dum se decliuibus undis
<luca. phar. 4.428>	Aestus agat refluoque mari nudentur harenae.
<luca. phar. 4.429>	Iamque relabenti crescebant litora ponto:
<luca. phar. 4.430>	Missa ratis prono defertur lapsa profundo
<luca. phar. 4.431>	Et geminae comites. Cunctas super ardua turris
<luca. phar. 4.432>	Eminet et tremulis tabulata minantia pinnis.
<luca. phar. 4.433>	Noluit Illyricae custos Octauius undae
<luca. phar. 4.434>	Confestim temptare ratem celeresque carinas
<luca. phar. 4.435>	Continuit, cursu crescat dum praeda secundo,
<luca. phar. 4.436>	Et temere ingressos repetendum inuitat ad aequor
<luca. phar. 4.437>	Pace maris. Sic dum pauidos formidine ceruos
<luca. phar. 4.438>	Claudat odoratae metuentis aera pinnae,
<luca. phar. 4.439>	Aut dum dispositis attollat retia uaris,
<luca. phar. 4.440>	Venator tenet ora leuis clamosa Molossi,
<luca. phar. 4.441>	Spartanos Cretasque ligat, nec creditur ulli
<luca. phar. 4.442>	Silua cani, nisi qui presso uestigia rostro
<luca. phar. 4.443>	Colligit et praeda nescit latrare reperta
<luca. phar. 4.444>	Contentus tremulo monstrasse cubilia loro.
<luca. phar. 4.445>	Nec mora, complentur moles, auideque petitis
<luca. phar. 4.446>	Insula deseritur ratibus, quo tempore primas
<luca. phar. 4.447>	Impedit ad noctem iam lux extrema tenebras.
<luca. phar. 4.448>	At Pompeianus fraudes innectere ponto
<luca. phar. 4.449>	Antiqua parat arte Cilix passusque uacare
<luca. phar. 4.450>	Summa freti, medio suspendit uincula ponto
<luca. phar. 4.451>	Et laxe fluitare sinit religatque catenas
<luca. phar. 4.452>	Rupis ab Illyricae scopulis. Nec prima nec illa
<luca. phar. 4.453>	Quae sequitur tardata ratis, sed tertia moles
<luca. phar. 4.454>	Haesit et ad cautes adducto fune secuta est.
<luca. phar. 4.455>	Impendent caua saxa mari, ruituraque semper
<luca. phar. 4.456>	Stat (mirum!) moles et siluis aequor inumbrat.
<luca. phar. 4.457>	Huc fractas aquilone rates summersaque pontus
<luca. phar. 4.458>	Corpora saepe tulit caecisque abscondit in antris;
<luca. phar. 4.459>	Restituit raptus tectum mare, cumque cauernae
<luca. phar. 4.460>	Euomuere fretum, contorti uerticis undae
<luca. phar. 4.461>	Tauromenitanam uincunt feruore Charybdim.
<luca. phar. 4.462>	Hic Opiterginis moles onerata colonis
<luca. phar. 4.463>	Constitit, hanc omni puppes statione solutae
<luca. phar. 4.464>	Circumeunt, alii rupes ac litora complent.
<luca. phar. 4.465>	Vulteius tacitas sentit sub gurgite fraudes.
<luca. phar. 4.466>	Dux erat ille ratis; frustra qui uincula ferro
<luca. phar. 4.467>	Rumpere conatus poscit spe proelia nulla
<luca. phar. 4.468>	Incertus qua terga daret, qua pectora bello.
<luca. phar. 4.469>	Hoc tamen in casu, quantum deprensa ualebat,
<luca. phar. 4.470>	Effecit uirtus: inter tot milia captae
<luca. phar. 4.471>	Circumfusa rati et plenam uix inde cohortem
<luca. phar. 4.472>	Pugna fuit, non longa quidem; nam condidit umbra
<luca. phar. 4.473>	Nox lucem dubiam, pacemque habuere tenebrae.
<luca. phar. 4.474>	Tunc sic attonitam uenturaque fata pauentem
<luca. phar. 4.475>	Rexit magnanima Vulteius uoce cohortem:
<luca. phar. 4.476>	"Libera non ultra parua quam nocte iuuentus,
<luca. phar. 4.477>	Consulite extremis angusto in tempore rebus.
<luca. phar. 4.478>	Vita breuis nulli superest qui tempus in illa
<luca. phar. 4.479>	Quaerendae sibi mortis habet, nec gloria leti
<luca. phar. 4.480>	Inferior, iuuenes, admoto occurrere fato.
<luca. phar. 4.481>	Omnibus incerto uenturae tempore uitae
<luca. phar. 4.482>	Par animi laus est et quos speraueris annos
<luca. phar. 4.483>	Perdere et extremae momentum abrumpere lucis,
<luca. phar. 4.484>	Arcessas dum fata manu; non cogitur ullus
<luca. phar. 4.485>	Velle mori. Fuga nulla patet, stant undique nostris
<luca. phar. 4.486>	Intenti ciues iugulis: decernite letum,
<luca. phar. 4.487>	Et metus omnis abest; cupias quodcumque necesse est.
<luca. phar. 4.488>	Non tamen in caeca bellorum nube cadendum est,
<luca. phar. 4.489>	Aut cum permixtas acies sua tela tenebris
<luca. phar. 4.490>	Inuoluent conferta iacent cum corpora campo,
<luca. phar. 4.491>	In medium mors omnis abit, perit obruta uirtus.
<luca. phar. 4.492>	Nos in conspicua sociis hostique carina
<luca. phar. 4.493>	Constituere dei. Praebebunt aequora testes,
<luca. phar. 4.494>	Praebebunt terrae, summis dabit insula saxis,
<luca. phar. 4.495>	Spectabunt geminae diuerso litore partes.
<luca. phar. 4.496>	Nescio quod nostris magnum et memorabile fatis
<luca. phar. 4.497>	Exemplum, Fortuna, paras. Quaecumque per aeuum
<luca. phar. 4.498>	Exhibuit monumenta fides seruataque ferro
<luca. phar. 4.499>	Militiae pietas, transisset nostra iuuentus;
<luca. phar. 4.500>	Namque suis pro te gladiis incumbere, Caesar,
<luca. phar. 4.501>	Esse parum scimus; sed non maiora supersunt
<luca. phar. 4.502>	Obsessis, tanti quae pignora demus amoris.
<luca. phar. 4.503>	Abscidit nostrae multum fors inuida laudi,
<luca. phar. 4.504>	Quod non cum senibus capti natisque tenemur.
<luca. phar. 4.505>	Indomitos sciat esse uiros timeatque furentis
<luca. phar. 4.506>	Et morti faciles animos et gaudeat hostis
<luca. phar. 4.507>	Non plures haesisse rates. temptare parabunt
<luca. phar. 4.508>	Foederibus turpique uolent corrumpere uita.
<luca. phar. 4.509>	O utinam, quo plus habeat mors unica famae,
<luca. phar. 4.510>	Promittant ueniam, iubeant sperare salutem,
<luca. phar. 4.511>	Ne nos, cum calido fodiemus uiscera ferro,
<luca. phar. 4.512>	Desperasse putent. magna uirtute merendum est,
<luca. phar. 4.513>	Caesar ut amissis inter tot milia paucis
<luca. phar. 4.514>	Hoc damnum clademque uocet. Dent fata recessum
<luca. phar. 4.515>	Emittantque licet, uitare instantia nolim.
<luca. phar. 4.516>	Proieci uitam, comites, totusque futurae
<luca. phar. 4.517>	Mortis agor stimulis; furor est. Agnoscere solis
<luca. phar. 4.518>	Permissum quos iam tangit uicinia fati,
<luca. phar. 4.519>	Victurosque dei celant, ut uiuere durent,
<luca. phar. 4.520>	Felix esse mori." sic cunctas sustulit ardor
<luca. phar. 4.521>	Nobilium mentes iuuenum: cum sidera caeli
<luca. phar. 4.522>	Ante ducis uoces oculis umentibus omnes
<luca. phar. 4.523>	Aspicerent flexoque Vrsae temone pauerent,
<luca. phar. 4.524>	Idem, cum fortes animos praecepta subissent,
<luca. phar. 4.525>	Optauere diem. Nec segnis uergere ponto
<luca. phar. 4.526>	Tunc erat astra polus; nam sol Ledaea tenebat
<luca. phar. 4.527>	Sidera, uicino cum lux altissima Cancro est;
<luca. phar. 4.528>	Nox tum Thessalicas urgebat parua sagittas.
<luca. phar. 4.529>	Detegit orta dies stantis in rupibus Histros
<luca. phar. 4.530>	Pugnacesque mari Graia cum classe Liburnos.
<luca. phar. 4.531>	Temptauere prius suspenso uincere bello
<luca. phar. 4.532>	Foederibus, fieret captis si dulcior ipsa
<luca. phar. 4.533>	Mortis uita mora. Stabat deuota iuuentus
<luca. phar. 4.534>	Damnata iam luce ferox securaque pugnae
<luca. phar. 4.535>	Promisso sibi fine manu, nullique tumultus
<luca. phar. 4.536>	Excussere uiris mentes ad summa paratas,
<luca. phar. 4.537>	Innumerasque simul pauci terraque marique
<luca. phar. 4.538>	Sustinuere manus; tanta est fiducia mortis.
<luca. phar. 4.539>	Vtque satis bello uisum est fluxisse cruoris,
<luca. phar. 4.540>	Versus ab hoste furor. Primus dux ipse carinae
<luca. phar. 4.541>	Vulteius iugulo poscens iam fata retecto
<luca. phar. 4.542>	"Ecquis" ait "iuuenum est, cuius sit dextra cruore
<luca. phar. 4.543>	Digna meo certaque fide per uulnera nostra
<luca. phar. 4.544>	Testetur se uelle mori?" Nec plura locuto
<luca. phar. 4.545>	Viscera non unus iamdudum transigit ensis.
<luca. phar. 4.546>	Collaudat cunctos, sed eum cui uulnera prima
<luca. phar. 4.547>	Debebat grato moriens interficit ictu.
<luca. phar. 4.548>	Concurrunt alii totumque in partibus unis
<luca. phar. 4.549>	Bellorum fecere nefas. Sic semine Cadmi
<luca. phar. 4.550>	Emicuit Dircaea cohors ceciditque suorum
<luca. phar. 4.551>	Vulneribus dirum Thebanis fratribus omen;
<luca. phar. 4.552>	Phasidos et campis insomni dente creati
<luca. phar. 4.553>	Terrigenae missa magicis e cantibus ira
<luca. phar. 4.554>	Cognato tantos implerunt sanguine sulcos,
<luca. phar. 4.555>	Ipsaque inexpertis quod primum fecerat herbis,
<luca. phar. 4.556>	Expauit Medea nefas. Sic mutua pacti
<luca. phar. 4.557>	Fata cadunt iuuenes, minimumque in morte uirorum
<luca. phar. 4.558>	Mors uirtutis habet; pariter sternuntque caduntque
<luca. phar. 4.559>	Vulnere letali; nec quemquam dextra fefellit,
<luca. phar. 4.560>	Cum feriat moriente manu. Nec uulnus adactis
<luca. phar. 4.561>	Debetur gladiis: percussum est pectore ferrum,
<luca. phar. 4.562>	Et iuguli pressere manum. Cum sorte cruenta
<luca. phar. 4.563>	Fratribus incurrant fratres natusque parenti,
<luca. phar. 4.564>	Haut trepidante tamen toto cum pondere dextra
<luca. phar. 4.565>	Exegere enses. Pietas ferientibus una
<luca. phar. 4.566>	Non repetisse fuit. Iam latis uiscera lapsa
<luca. phar. 4.567>	Semianimes traxere foris multumque cruorem
<luca. phar. 4.568>	Infudere mari. despectam cernere lucem
<luca. phar. 4.569>	Victoresque suos uultu spectare superbo
<luca. phar. 4.570>	Et mortem sentire iuuat. Iam strage cruenta
<luca. phar. 4.571>	Conspicitur cumulata ratis bustisque remittunt
<luca. phar. 4.572>	Corpora uictores ducibus mirantibus, ulli
<luca. phar. 4.573>	Esse ducem tanti. nullam maiore locuta est
<luca. phar. 4.574>	Ore ratem totum discurrens Fama per orbem.
<luca. phar. 4.575>	Non tamen ignauae post haec exempla uirorum
<luca. phar. 4.576>	Percipient gentes quam sit non ardua uirtus
<luca. phar. 4.577>	Seruitium fugisse manu. Sed regna timentur
<luca. phar. 4.578>	Ob ferrum, et saeuis libertas subditur armis,
<luca. phar. 4.579>	Ignorantque datos, ne quisquam seruiat, enses.
<luca. phar. 4.580>	Mors, utinam pauidos uitae subducere nolles
<luca. phar. 4.581>	Sed uirtus te sola daret! Non segnior illo
<luca. phar. 4.582>	Marte fuit qui tum Libycis exarsit in aruis.
<luca. phar. 4.583>	Namque rates audax Lilybaeo litore soluit
<luca. phar. 4.584>	Curio nec forti uelis aquilone recepto
<luca. phar. 4.585>	Inter semirutas magnae Carthaginis arces
<luca. phar. 4.586>	Et Clupeam tenuit stationis litora notae
<luca. phar. 4.587>	Primaque castra locat cano procul aequore, qua se
<luca. phar. 4.588>	Bagrada lentus agit siccae sulcator harenae.
<luca. phar. 4.589>	Inde petit tumulos exesasque undique rupes,
<luca. phar. 4.590>	Antaei quas regna uocat non uana uetustas.
<luca. phar. 4.591>	Nominis antiqui cupientem noscere causas
<luca. phar. 4.592>	Cognita per multos docuit rudis incola patres:
<luca. phar. 4.593>	"Nondum post genitos tellus effeta gigantas
<luca. phar. 4.594>	Terribilem Libycis partum concepit in antris;
<luca. phar. 4.595>	Nec tam iusta fuit terrarum gloria Typhon
<luca. phar. 4.596>	Aut Tityos Briareusque ferox, caeloque pepercit
<luca. phar. 4.597>	Quod non Phlegraeis Antaeum sustulit aruis.
<luca. phar. 4.598>	Hoc quoque tam uastas cumulauit munere uires
<luca. phar. 4.599>	Terra sui fetus, quod, cum tetigere parentem,
<luca. phar. 4.600>	Iam defecta uigent renouato robore membra.
<luca. phar. 4.601>	Haec illi spelunca domus; latuisse sub alta
<luca. phar. 4.602>	Rupe ferunt, epulas raptos habuisse leones;
<luca. phar. 4.603>	Ad somnos non terga ferae praebere cubile
<luca. phar. 4.604>	Adsuerunt, non silua torum, uiresque resumit
<luca. phar. 4.605>	In nuda tellure iacens. Periere coloni
<luca. phar. 4.606>	Aruorum Libyae, pereunt quos appulit aequor;
<luca. phar. 4.607>	Auxilioque diu uirtus non usa cadendi
<luca. phar. 4.608>	Terrae spernit opes: inuictus robore cunctis,
<luca. phar. 4.609>	Quamuis staret, erat. Tandem uulgata cruenti
<luca. phar. 4.610>	Fama mali terras monstris aequorque leuantem
<luca. phar. 4.611>	Magnanimum Alciden Libycas exciuit in oras.
<luca. phar. 4.612>	Ille Cleonaei proiecit terga leonis,
<luca. phar. 4.613>	Antaeus Libyci; perfundit membra liquore
<luca. phar. 4.614>	Hospes Olympiacae seruato more palaestrae,
<luca. phar. 4.615>	Ille parum fidens pedibus contingere matrem
<luca. phar. 4.616>	Auxilium membris calidas infudit harenas.
<luca. phar. 4.617>	Conseruere manus et multo bracchia nexu;
<luca. phar. 4.618>	Colla diu grauibus frustra temptata lacertis,
<luca. phar. 4.619>	Immotumque caput fixa cum fronte tenetur;
<luca. phar. 4.620>	Miranturque habuisse parem. Nec uiribus uti
<luca. phar. 4.621>	Alcides primo uoluit certamine totis
<luca. phar. 4.622>	Exhausitque uirum, quod creber anhelitus illi
<luca. phar. 4.623>	Prodidit et gelidus fesso de corpore sudor.
<luca. phar. 4.624>	Tunc ceruix lassata quati, tunc pectore pectus
<luca. phar. 4.625>	Vrgueri, tunc obliqua percussa labare
<luca. phar. 4.626>	Crura manu. Iam terga uiri cedentia uictor
<luca. phar. 4.627>	Alligat et medium compressis ilibus artat
<luca. phar. 4.628>	Inguinaque insertis pedibus distendit et omnem
<luca. phar. 4.629>	Explicuit per membra uirum. Rapit arida tellus
<luca. phar. 4.630>	Sudorem: calido complentur sanguine uenae,
<luca. phar. 4.631>	Intumuere tori, totosque induruit artus
<luca. phar. 4.632>	Herculeosque nouo laxauit corpore nodos.
<luca. phar. 4.633>	Constitit Alcides stupefactus robore tanto
<luca. phar. 4.634>	Nec sic Inachiis, quamuis rudis esset, in undis
<luca. phar. 4.635>	Desectam timuit reparatis anguibus hydram.
<luca. phar. 4.636>	Conflixere pares, telluris uiribus ille,
<luca. phar. 4.637>	Ille suis. Numquam saeuae sperare nouercae
<luca. phar. 4.638>	Plus licuit; uidet exhaustos sudoribus artus
<luca. phar. 4.639>	Ceruicemque uiri siccam, cum ferret Olympum.
<luca. phar. 4.640>	Vtque iterum fessis iniecit bracchia membris,
<luca. phar. 4.641>	Non expectatis Antaeus uiribus hostis
<luca. phar. 4.642>	Sponte cadit maiorque accepto robore surgit.
<luca. phar. 4.643>	Quisquis inest terris, in fessos spiritus artus
<luca. phar. 4.644>	Egeritur, tellusque uiro luctante laborat.
<luca. phar. 4.645>	Vt tandem auxilium tactae prodesse parentis
<luca. phar. 4.646>	Alcides sensit, "Standum est tibi" dixit "et ultra
<luca. phar. 4.647>	Non credere solo sternique uetabere terra,
<luca. phar. 4.648>	Haerebis pressis intra mea pectora membris,
<luca. phar. 4.649>	Huc, Antaee, cades." sic fatus sustulit alte
<luca. phar. 4.650>	Nitentem in terras iuuenem. Morientis in artus
<luca. phar. 4.651>	Non potuit nati tellus permittere uires:
<luca. phar. 4.652>	Alcides medio tenuit iam pectora pigro
<luca. phar. 4.653>	Stricta gelu terrisque diu non credidit hostem.
<luca. phar. 4.654>	Hinc, aeui ueteris custos, famosa uetustas
<luca. phar. 4.655>	Miratrixque sui signauit nomine terras.
<luca. phar. 4.656>	Sed maiora dedit cognomina collibus istis,
<luca. phar. 4.657>	Poenum qui Latiis reuocauit ab arcibus hostem,
<luca. phar. 4.658>	Scipio. Nam sedes Libyca tellure potito
<luca. phar. 4.659>	Haec fuit. En ueteris cernis uestigia ualli;
<luca. phar. 4.660>	Romana hos primum tenuit uictoria campos."
<luca. phar. 4.661>	Curio laetatus, tamquam fortuna locorum
<luca. phar. 4.662>	Bella gerat seruetque ducum sibi fata priorum,
<luca. phar. 4.663>	Felici non fausta loco tentoria ponens
<luca. phar. 4.664>	Indulsit castris et collibus abstulit omen
<luca. phar. 4.665>	Sollicitatque feros non aequis uiribus hostis.
<luca. phar. 4.666>	Omnis Romanis quae cesserat Africa signis,
<luca. phar. 4.667>	Tunc Vari sub iure fuit, qui robore quamquam
<luca. phar. 4.668>	Confisus Latio regis tamen undique uires
<luca. phar. 4.669>	Exciuit, Libyae gentis, extremaque mundi
<luca. phar. 4.670>	Signa suum comitata Iubam. Non fusior ulli
<luca. phar. 4.671>	Terra fuit domino: qua sunt longissima regni,
<luca. phar. 4.672>	Cardine ab occiduo uicinus Gadibus Atlas
<luca. phar. 4.673>	Terminat, a medio confinis Syrtibus Hammon;
<luca. phar. 4.674>	At qua lata iacet, uasti plaga feruida regni
<luca. phar. 4.675>	Distinet Oceanum zonaeque exusta calentis.
<luca. phar. 4.676>	Sufficiunt spatio populi: tot castra sequuntur
<luca. phar. 4.677>	Autololes Numidaeque uagi semperque paratus
<luca. phar. 4.678>	Inculto Gaetulus equo, tum concolor Indo
<luca. phar. 4.679>	Maurus, inops Nasamon, mixti Garamante perusto
<luca. phar. 4.680>	Marmaridae uolucres aequaturusque sagittas
<luca. phar. 4.681>	Medorum, tremulum cum torsit missile, Mazax
<luca. phar. 4.682>	Et gens quae nudo residens Massylia dorso
<luca. phar. 4.683>	Ora leui flectit frenorum nescia uirga,
<luca. phar. 4.684>	Et solitus uacuis errare mapalibus Afer
<luca. phar. 4.685>	Venator, ferrique simul fiducia non est,
<luca. phar. 4.686>	Vestibus iratos laxis operire leones.
<luca. phar. 4.687>	Nec solum studiis ciuilibus arma parabat,
<luca. phar. 4.688>	Priuatae sed bella dabat Iuba concitus irae.
<luca. phar. 4.689>	Hunc quoque, quo superos humanaque polluit, anno
<luca. phar. 4.690>	Lege tribunicia solio depellere auorum
<luca. phar. 4.691>	Curio temptarat Libyamque auferre tyranno,
<luca. phar. 4.692>	Dum regnum te, Roma, facit. memor ille doloris
<luca. phar. 4.693>	Hoc bellum sceptri fructum putat esse retenti.
<luca. phar. 4.694>	Hac igitur regis trepidat iam Curio fama,
<luca. phar. 4.695>	Et quod Caesareis numquam deuota iuuentus
<luca. phar. 4.696>	Illa nimis castris nec Rheni miles in undis
<luca. phar. 4.697>	Exploratus erat, Corfini captus in arce;
<luca. phar. 4.698>	Infidusque nouis ducibus dubiusque priori
<luca. phar. 4.699>	Fas utrumque putat. sed postquam languida segni
<luca. phar. 4.700>	Cernit cuncta metu nocturnaque munia ualli
<luca. phar. 4.701>	Desolata fuga, trepida sic mente profatur:
<luca. phar. 4.702>	"Audendo magnus tegitur timor, arma capessam
<luca. phar. 4.703>	Ipse prior, campum miles descendat in aequum,
<luca. phar. 4.704>	Dum meus est; uariam semper dant otia mentem.
<luca. phar. 4.705>	Eripe consilium pugna; cum dira uoluptas
<luca. phar. 4.706>	Ense subit presso, galeae texere pudorem,
<luca. phar. 4.707>	Quis conferre duces meminit? quis pendere causas?
<luca. phar. 4.708>	Qua stetit, inde fauet; ueluti fatalis harenae
<luca. phar. 4.709>	Muneribus non ira uetus concurrere cogit
<luca. phar. 4.710>	Productos, odere pares." Sic fatus apertis
<luca. phar. 4.711>	Instruxit campis acies; quem blanda futuris
<luca. phar. 4.712>	Deceptura malis belli fortuna recepit.
<luca. phar. 4.713>	Nam pepulit Varum campo nudataque foeda
<luca. phar. 4.714>	Terga fuga, donec uetuerunt castra, cecidit.
<luca. phar. 4.715>	Tristia sed postquam superati proelia Vari
<luca. phar. 4.716>	Sunt audita Iubae, laetus quod gloria belli
<luca. phar. 4.717>	Sit rebus seruata suis, rapit agmina furtim
<luca. phar. 4.718>	Obscuratque suam per iussa silentia famam
<luca. phar. 4.719>	Hoc solum metuens incauto ab hoste, timeri.
<luca. phar. 4.720>	Mittitur, exigua qui proelia prima lacessat
<luca. phar. 4.721>	Eliciatque manu, Numidis a rege secundus,
<luca. phar. 4.722>	Vt sibi commissi simulator Sabbura belli;
<luca. phar. 4.723>	Ipse caua regni uires in ualle retentat:
<luca. phar. 4.724>	Aspidas ut Pharias cauda sollertior hostis
<luca. phar. 4.725>	Ludit et iratas incerta prouocat umbra
<luca. phar. 4.726>	Obliquusque caput uanas serpentis in auras
<luca. phar. 4.727>	Effusae tuto comprendit guttura morsu
<luca. phar. 4.728>	Letiferam citra saniem; tunc irrita pestis
<luca. phar. 4.729>	Exprimitur, faucesque fluunt pereunte ueneno.
<luca. phar. 4.730>	Fraudibus euentum dederat fortuna, feroxque
<luca. phar. 4.731>	Non exploratis occulti uiribus hostis
<luca. phar. 4.732>	Curio nocturnum castris erumpere cogit
<luca. phar. 4.733>	Ignotisque equitem late decurrere campis.
<luca. phar. 4.734>	Ipse sub aurorae primos excedere motus
<luca. phar. 4.735>	Signa iubet castris multum frustraque rogatus,
<luca. phar. 4.736>	Vt Libycas metuat fraudes infectaque semper
<luca. phar. 4.737>	Punica bella dolis. Leti fortuna propinqui
<luca. phar. 4.738>	Tradiderat fatis iuuenem, bellumque trahebat
<luca. phar. 4.739>	Auctorem ciuile suum. Super ardua ducit
<luca. phar. 4.740>	Saxa, super cautes abrupto limite signa,
<luca. phar. 4.741>	Cum procul e summis conspecti collibus hostes.
<luca. phar. 4.742>	Fraude sua cessere parum, dum colle relicto
<luca. phar. 4.743>	Effusam patulis aciem committeret aruis:
<luca. phar. 4.744>	Ille fugam credens simulatae nescius artis,
<luca. phar. 4.745>	Vt uictor, mersos aciem deiecit in agros.
<luca. phar. 4.746>	Tunc primum patuere doli, Numidaeque fugaces
<luca. phar. 4.747>	Vndique completis clauserunt montibus agmen.
<luca. phar. 4.748>	Obstipuit dux ipse simul perituraque turba.
<luca. phar. 4.749>	Non timidi petiere fugam, non proelia fortes:
<luca. phar. 4.750>	Quippe ubi non sonipes motus clangore tubarum
<luca. phar. 4.751>	Saxa quatit pulsu rigidos uexantia frenos
<luca. phar. 4.752>	Ora terens spargitque iubas et surrigit aures
<luca. phar. 4.753>	Incertoque pedum pugnat non stare tumultu;
<luca. phar. 4.754>	Fessa iacet ceruix, fumant sudoribus artus,
<luca. phar. 4.755>	Oraque proiecta squalent arentia lingua,
<luca. phar. 4.756>	Pectora rauca gemunt quae creber anhelitus urget,
<luca. phar. 4.757>	Et defecta grauis longe trahit ilia pulsus,
<luca. phar. 4.758>	Siccaque sanguineis durescit spuma lupatis.
<luca. phar. 4.759>	Iamque gradum neque uerberibus stimulisque coacti
<luca. phar. 4.760>	Nec quamuis crebris iussi calcaribus addunt;
<luca. phar. 4.761>	Vulneribus coguntur equi, nec profuit ulli
<luca. phar. 4.762>	Cornipedis rupisse moras; neque enim impetus ille
<luca. phar. 4.763>	Incursusque fuit: tantum perfertur ad hostem
<luca. phar. 4.764>	Et spatium iaculis oblato uulnere donat.
<luca. phar. 4.765>	At uagus Afer equos ut primum emisit in agmen,
<luca. phar. 4.766>	Tunc campi tremuere sono, terraque soluta,
<luca. phar. 4.767>	Quantus Bistonio torquetur turbine puluis,
<luca. phar. 4.768>	Aera nube sua texit traxitque tenebras.
<luca. phar. 4.769>	Vt uero in pedites fatum miserabile belli
<luca. phar. 4.770>	Incubuit, nullo dubii discrimine Martis
<luca. phar. 4.771>	Ancipites steterunt casus, sed tempora pugnae
<luca. phar. 4.772>	Mors tenuit; neque enim licuit procurrere contra
<luca. phar. 4.773>	Et miscere manus. Sic undique saepta iuuentus
<luca. phar. 4.774>	Comminus obliquis et rectis eminus hastis
<luca. phar. 4.775>	Obruitur, non uulneribus nec sanguine solum,
<luca. phar. 4.776>	Telorum nimbo peritura et pondere ferri.
<luca. phar. 4.777>	Ergo acies tantae paruum spissantur in orbem,
<luca. phar. 4.778>	Ac, si quis metuens medium correpsit in agmen,
<luca. phar. 4.779>	Vix impune suos inter conuertitur enses;
<luca. phar. 4.780>	Densaturque globus, quantum pede prima relato
<luca. phar. 4.781>	Constrinxit gyros acies. non arma mouendi
<luca. phar. 4.782>	Iam locus est pressis, stipataque membra teruntur;
<luca. phar. 4.783>	Frangitur armatum colliso pectore pectus.
<luca. phar. 4.784>	Non tam laeta tulit uictor spectacula Maurus
<luca. phar. 4.785>	Quam fortuna dabat; fluuios non ille cruoris
<luca. phar. 4.786>	Membrorumque uidet lapsum et ferientia terram
<luca. phar. 4.787>	Corpora: compressum turba stetit omne cadauer.
<luca. phar. 4.788>	Excitet inuisas dirae Carthaginis umbras
<luca. phar. 4.789>	Inferiis fortuna nouis, ferat ista cruentus
<luca. phar. 4.790>	Hannibal et Poeni tam dira piacula manes.
<luca. phar. 4.791>	Romanam, superi, Libyca tellure ruinam
<luca. phar. 4.792>	Pompeio prodesse nefas uotisque senatus!
<luca. phar. 4.793>	Africa nos potius uincat sibi. Curio fusas
<luca. phar. 4.794>	Vt uidit campis acies et cernere tantas
<luca. phar. 4.795>	Permisit clades compressus sanguine puluis,
<luca. phar. 4.796>	Non tulit afflictis animam producere rebus
<luca. phar. 4.797>	Aut sperare fugam ceciditque in strage suorum
<luca. phar. 4.798>	Impiger ad letum et fortis uirtute coacta.
<luca. phar. 4.799>	Quid nunc rostra tibi prosunt turbata forumque,
<luca. phar. 4.800>	Vnde tribunicia plebeius signifer arce
<luca. phar. 4.801>	Arma dabas populis? quid prodita iura senatus
<luca. phar. 4.802>	Et gener atque socer bello concurrere iussi?
<luca. phar. 4.803>	Ante iaces quam dira duces Pharsalia confert,
<luca. phar. 4.804>	Spectandumque tibi bellum ciuile negatum est.
<luca. phar. 4.805>	Has urbi miserae uestro de sanguine poenas
<luca. phar. 4.806>	Ferre datis, luitis iugulo sic arma, potentes.
<luca. phar. 4.807>	Felix Roma quidem ciuisque habitura beatos,
<luca. phar. 4.808>	Si libertatis superis tam cura placeret,
<luca. phar. 4.809>	Quam uindicta placet! Libycas en nobile corpus
<luca. phar. 4.810>	Pascit aues, nullo contectus Curio busto.
<luca. phar. 4.811>	At tibi nos, quando non proderit ista silere,
<luca. phar. 4.812>	A quibus omne aeui senium sua fama repellit,
<luca. phar. 4.813>	Digna damus, iuuenis, meritae praeconia uitae.
<luca. phar. 4.814>	Haut alium tanta ciuem tulit indole Roma
<luca. phar. 4.815>	Aut cui plus leges deberent recta sequenti.
<luca. phar. 4.816>	Perdita tunc Vrbi nocuerunt saecula, postquam
<luca. phar. 4.817>	Ambitus et luxus et opum metuenda facultas
<luca. phar. 4.818>	Transuerso mentem dubiam torrente tulerunt;
<luca. phar. 4.819>	Momentumque fuit mutatus Curio rerum,
<luca. phar. 4.820>	Gallorum captus spoliis et Caesaris auro.
<luca. phar. 4.821>	Ius licet in iugulos nostros sibi fecerit ensis
<luca. phar. 4.822>	Sulla potens Mariusque ferox et Cinna cruentus
<luca. phar. 4.823>	Caesareaeque domus series, cui tanta potestas
<luca. phar. 4.824>	Concessa est? emere omnes, hic uendidit Vrbem.
<luca. phar. 5.1>	Sic alterna duces bellorum uulnera passos
<luca. phar. 5.2>	In Macetum terras miscens aduersa secundis
<luca. phar. 5.3>	Seruauit fortuna pares. Iam sparserat Haemo
<luca. phar. 5.4>	Bruma niues gelidoque cadens Atlantis Olympo,
<luca. phar. 5.5>	Instabatque dies qui dat noua nomina fastis
<luca. phar. 5.6>	Quique colit primus ducentem tempora Ianum.
<luca. phar. 5.7>	Dum tamen emeriti remanet pars ultima iuris
<luca. phar. 5.8>	Consul uterque uagos belli per munia patres
<luca. phar. 5.9>	Elicit Epirum. Peregrina ac sordida sedes
<luca. phar. 5.10>	Romanos cepit proceres, secretaque rerum
<luca. phar. 5.11>	Hospes in externis audiuit curia tectis.
<luca. phar. 5.12>	Nam quis castra uocet tot strictas iure securis,
<luca. phar. 5.13>	Tot fasces? Docuit populos uenerabilis ordo,
<luca. phar. 5.14>	Non Magni partes, sed Magnum in partibus esse.
<luca. phar. 5.15>	Vt primum maestum tenuere silentia coetum,
<luca. phar. 5.16>	Lentulus e celsa sublimis sede profatur:
<luca. phar. 5.17>	"Indole si dignum Latia, si sanguine prisco
<luca. phar. 5.18>	Robur inest animis, non qua tellure coacti
<luca. phar. 5.19>	Quamque procul tectis captae sedeamus ab urbis
<luca. phar. 5.20>	Cernite, sed uestrae faciem cognoscite turbae
<luca. phar. 5.21>	Cunctaque iussuri primum hoc decernite, patres,
<luca. phar. 5.22>	Quod regnis populisque liquet, nos esse senatum.
<luca. phar. 5.23>	Nam uel Hyperboreae plaustrum glaciale sub Vrsae
<luca. phar. 5.24>	Vel plaga qua torrens claususque uaporibus axis
<luca. phar. 5.25>	Nec patitur noctes nec iniquos crescere soles,
<luca. phar. 5.26>	Si fortuna ferat, rerum nos summa sequetur
<luca. phar. 5.27>	Imperiumque comes. Tarpeia sede perusta
<luca. phar. 5.28>	Gallorum facibus Veiosque habitante Camillo
<luca. phar. 5.29>	Illic Roma fuit. Non umquam perdidit ordo
<luca. phar. 5.30>	Mutato sua iura solo. Maerentia tecta
<luca. phar. 5.31>	Caesar habet uacuasque domos legesque silentis
<luca. phar. 5.32>	Clausaque iustitio tristi fora; curia solos
<luca. phar. 5.33>	Illa uidet patres, plena quos urbe fugauit.
<luca. phar. 5.34>	Ordine de tanto quisquis non exulat, hic est,
<luca. phar. 5.35>	Ignaros scelerum longaque in pace quietos
<luca. phar. 5.36>	Bellorum primus sparsit furor; omnia rursus
<luca. phar. 5.37>	Membra loco redeunt. En totis uiribus orbis
<luca. phar. 5.38>	Hesperiam pensant superi: iacet hostis in undis
<luca. phar. 5.39>	Obrutus Illyricis, Libyae squalentibus aruis
<luca. phar. 5.40>	Curio Caesarei cecidit pars magna senatus.
<luca. phar. 5.41>	Tollite signa, duces, fatorum impellite cursum,
<luca. phar. 5.42>	Spem uestram praestate deis, fortunaque tantos
<luca. phar. 5.43>	Det uobis animos quantos fugientibus hostem
<luca. phar. 5.44>	Causa dabat. nostrum exhausto ius clauditur anno;
<luca. phar. 5.45>	Vos quorum finem non est sensura potestas,
<luca. phar. 5.46>	Consulite in medium, patres, Magnumque iubete
<luca. phar. 5.47>	Esse ducem." Laeto nomen clamore senatus
<luca. phar. 5.48>	Excipit et Magno fatum patriaeque suumque
<luca. phar. 5.49>	Imposuit. tunc in reges populosque merentis
<luca. phar. 5.50>	Sparsus honor, pelagique potens Phoebeia donis
<luca. phar. 5.51>	Exornata Rhodos gelidique inculta iuuentus
<luca. phar. 5.52>	Taygeti; famae ueteres laudantur Athenae,
<luca. phar. 5.53>	Massiliaeque suae donatur libera Phocis.
<luca. phar. 5.54>	Tunc Sadalam fortemque Cotyn fidumque per arma
<luca. phar. 5.55>	Deiotarum et gelidae dominum Rhascypolin orae
<luca. phar. 5.56>	Collaudant Libyamque iubent auctore senatu
<luca. phar. 5.57>	Sceptrifero parere Iubae. Pro tristia fata!
<luca. phar. 5.58>	Et tibi, non fidae gentis dignissime regno,
<luca. phar. 5.59>	Fortunae, Ptolemaee, pudor crimenque deorum
<luca. phar. 5.60>	Cingere Pellaeo pressos diademate crinis
<luca. phar. 5.61>	Permissum. Saeuum in populos, puer, accipis ensem
<luca. phar. 5.62>	(Atque utinam in populos); donata est regia Lagi,
<luca. phar. 5.63>	Accessit Magni iugulus, regnumque sorori
<luca. phar. 5.64>	Ereptum est soceroque nefas. Iam turba soluto
<luca. phar. 5.65>	Arma petit coetu. Quae cum populique ducesque
<luca. phar. 5.66>	Casibus incertis et caeca sorte pararent,
<luca. phar. 5.67>	Solus in ancipites metuit descendere Martis
<luca. phar. 5.68>	Appius euentus finemque expromere rerum
<luca. phar. 5.69>	Sollicitat superos multosque obducta per annos
<luca. phar. 5.70>	Delphica fatidici reserat penetralia Phoebi.
<luca. phar. 5.71>	Hesperio tantum quantum summotus eoo
<luca. phar. 5.72>	Cardine Parnasos gemino petit aethera colle,
<luca. phar. 5.73>	Mons Phoebo Bromioque sacer, cui numine mixto
<luca. phar. 5.74>	Delphica Thebanae referunt trieterica Bacchae.
<luca. phar. 5.75>	Hoc solum fluctu terras mergente cacumen
<luca. phar. 5.76>	Eminuit pontoque fuit discrimen et astris.
<luca. phar. 5.77>	Tu quoque uix summam seductus ab aequore rupem
<luca. phar. 5.78>	Extuleras unoque iugo, Parnasse, latebas.
<luca. phar. 5.79>	Vltor ibi expulsae, premeret cum uiscera partus,
<luca. phar. 5.80>	Matris adhuc rudibus Paean Pythona sagittis
<luca. phar. 5.81>	Explicuit, cum regna Themis tripodasque teneret.
<luca. phar. 5.82>	Vt uidit Paean uastos telluris hiatus
<luca. phar. 5.83>	Diuinam spirare fidem uentosque loquaces
<luca. phar. 5.84>	Exhalare solum, sacris se condidit antris
<luca. phar. 5.85>	Incubuitque adyto: uates ibi factus Apollo.
<luca. phar. 5.86>	Quis latet hic superum? quod numen ab aethere pressum
<luca. phar. 5.87>	Dignatur caecas inclusum habitare cauernas?
<luca. phar. 5.88>	Quis terram caeli patitur deus omnia cursus
<luca. phar. 5.89>	Aeterni secreta tenens mundoque futuri
<luca. phar. 5.90>	Conscius ac populis sese proferre paratus
<luca. phar. 5.91>	Contactumque ferens hominis magnusque potensque,
<luca. phar. 5.92>	Siue canit fatum, seu quod iubet ille canendo
<luca. phar. 5.93>	Fit fatum? Forsan terris inserta regendis
<luca. phar. 5.94>	Aere libratum uacuo quae sustinet orbem,
<luca. phar. 5.95>	Totius pars magna Iouis Cirrhaea per antra
<luca. phar. 5.96>	Exit et aetherio trahitur conexa Tonanti.
<luca. phar. 5.97>	Hoc ubi uirgineo conceptum est pectore numen,
<luca. phar. 5.98>	Humanam feriens animam sonat oraque uatis
<luca. phar. 5.99>	Soluit, ceu Siculus flammis urgentibus Aetnam
<luca. phar. 5.100>	Vndat apex, Campana fremens ceu saxa uaporat
<luca. phar. 5.101>	Conditus Inarimes aeterna mole Typhoeus.
<luca. phar. 5.102>	Hoc tamen expositum cunctis nullique negatum
<luca. phar. 5.103>	Numen ab humani solum se labe furoris
<luca. phar. 5.104>	Vindicat. Haut illic tacito mala uota susurro
<luca. phar. 5.105>	Concipiunt; nam fixa canens mutandaque nulli
<luca. phar. 5.106>	Mortales optare uetat iustisque benignus
<luca. phar. 5.107>	Saepe dedit sedem totas mutantibus urbes,
<luca. phar. 5.108>	Vt Tyriis; dedit ille minas impellere belli,
<luca. phar. 5.109>	Vt Salaminiacum meminit mare; sustulit iras,
<luca. phar. 5.110>	Telluris sterilis monstrato fine; resoluit
<luca. phar. 5.111>	Aera tabificum. Non ullo saecula dono
<luca. phar. 5.112>	Nostra carent maiore deum, quam Delphica sedes
<luca. phar. 5.113>	Quod siluit, postquam reges timuere futura
<luca. phar. 5.114>	Et superos uetuere loqui. Nec uoce negata
<luca. phar. 5.115>	Cirrhaeae maerent uates templique fruuntur
<luca. phar. 5.116>	Iustitio. Nam si qua deus sub pectora uenit,
<luca. phar. 5.117>	Numinis aut poena est mors immatura recepti
<luca. phar. 5.118>	Aut pretium; quippe stimulo fluctuque furoris
<luca. phar. 5.119>	Compages humana labat, pulsusque deorum
<luca. phar. 5.120>	Concutiunt fragiles animas. Sic tempore longo
<luca. phar. 5.121>	Immotos tripodas uastaeque silentia rupis
<luca. phar. 5.122>	Appius Hesperii scrutator ad ultima fati
<luca. phar. 5.123>	Sollicitat. Iussus sedes laxare uerendas
<luca. phar. 5.124>	Antistes pauidamque deis immittere uatem
<luca. phar. 5.125>	Castalios circum latices nemorumque recessus
<luca. phar. 5.126>	Phemonoen errore uagam curisque uacantem
<luca. phar. 5.127>	Corripuit cogitque fores irrumpere templi.
<luca. phar. 5.128>	Limine terrifico metuens consistere Phoebas
<luca. phar. 5.129>	Absterrere ducem noscendi ardore futura
<luca. phar. 5.130>	Cassa fraude parat: "Quid spes" ait "improba ueri
<luca. phar. 5.131>	Te, Romane, trahit? Muto Parnasos hiatu
<luca. phar. 5.132>	Conticuit pressitque deum, seu spiritus istas
<luca. phar. 5.133>	Destituit fauces mundique in deuia uersum
<luca. phar. 5.134>	Duxit iter, seu, barbarica cum lampade Python
<luca. phar. 5.135>	Arsit, in immensas cineres abiere cauernas
<luca. phar. 5.136>	Et Phoebi tenuere uiam, seu sponte deorum
<luca. phar. 5.137>	Cirrha silet farique sat est arcana futuri
<luca. phar. 5.138>	Carmina longaeuae uobis commissa Sibyllae,
<luca. phar. 5.139>	Seu Paean solitus templis arcere nocentes,
<luca. phar. 5.140>	Ora quibus soluat, nostro non inuenit aeuo."
<luca. phar. 5.141>	Virginei patuere doli, fecitque negatis
<luca. phar. 5.142>	Numinibus metus ipse fidem. Tum torta priores
<luca. phar. 5.143>	Stringit uitta comas, crinesque in terga solutos
<luca. phar. 5.144>	Candida Phocaica complectitur infula lauro.
<luca. phar. 5.145>	Haerentem dubiamque premens in templa sacerdos
<luca. phar. 5.146>	Impulit. Illa pauens adyti penetrale remoti
<luca. phar. 5.147>	Fatidicum prima templorum in parte resistit
<luca. phar. 5.148>	Atque deum simulans sub pectore ficta quieto
<luca. phar. 5.149>	Verba refert, nullo confusae murmure uocis
<luca. phar. 5.150>	Instinctam sacro mentem testata furore,
<luca. phar. 5.151>	Haud aeque laesura ducem, cui falsa canebat,
<luca. phar. 5.152>	Quam tripodas Phoebique fidem. Non rupta trementi
<luca. phar. 5.153>	Verba sono nec uox antri complere capacis
<luca. phar. 5.154>	Sufficiens spatium nulloque horrore comarum
<luca. phar. 5.155>	Excussae laurus immotaque culmina templi
<luca. phar. 5.156>	Securumque nemus ueritam se credere Phoebo
<luca. phar. 5.157>	Prodiderant. Sensit tripodas cessare furensque
<luca. phar. 5.158>	Appius: "Et nobis meritas dabis, improba, poenas
<luca. phar. 5.159>	Et superis, quos fingis" ait "nisi mergeris antris
<luca. phar. 5.160>	Deque orbis trepidi tanto consulta tumultu
<luca. phar. 5.161>	Desinis ipsa loqui." Tandem conterrita uirgo
<luca. phar. 5.162>	Confugit ad tripodas uastisque adducta cauernis
<luca. phar. 5.163>	Haesit et inuito concepit pectore numen,
<luca. phar. 5.164>	Quod non exhaustae per tot iam saecula rupis
<luca. phar. 5.165>	Spiritus ingessit uati, tandemque potitus
<luca. phar. 5.166>	Pectore Cirrhaeo non umquam plenior artus
<luca. phar. 5.167>	Phoebados irrupit Paean mentemque priorem
<luca. phar. 5.168>	Expulit atque hominem toto sibi cedere iussit
<luca. phar. 5.169>	Pectore. Bacchatur demens aliena per antrum
<luca. phar. 5.170>	Colla ferens uittasque dei Phoebeaque serta
<luca. phar. 5.171>	Erectis discussa comis per inania templi
<luca. phar. 5.172>	Ancipiti ceruice rotat spargitque uaganti
<luca. phar. 5.173>	Obstantis tripodas magnoque exaestuat igne
<luca. phar. 5.174>	Iratum te, Phoebe, ferens. Nec uerbere solo
<luca. phar. 5.175>	Vteris et stimulos flammasque in uiscera mergis:
<luca. phar. 5.176>	Accipit et frenos, nec tantum prodere uati
<luca. phar. 5.177>	Quantum scire licet. uenit aetas omnis in unam
<luca. phar. 5.178>	Congeriem, miserumque premunt tot saecula pectus.
<luca. phar. 5.179>	Tanta patet rerum series, atque omne futurum
<luca. phar. 5.180>	Nititur in lucem, uocemque petentia fata
<luca. phar. 5.181>	Luctantur; non prima dies, non ultima mundi,
<luca. phar. 5.182>	Non modus Oceani, numerus non derat harenae.
<luca. phar. 5.183>	Talis in Euboico uates Cumana recessu
<luca. phar. 5.184>	Indignata suum multis seruire furorem
<luca. phar. 5.185>	Gentibus ex tanta fatorum strage superba
<luca. phar. 5.186>	Excerpsit Romana manu; sic plena laborat
<luca. phar. 5.187>	Phemonoe Phoebo, dum te, consultor operti
<luca. phar. 5.188>	Castalia tellure dei, uix inuenit, Appi,
<luca. phar. 5.189>	Inter fata diu quaerens tam magna latentem.
<luca. phar. 5.190>	Spumea tunc primum rabies uesana per ora
<luca. phar. 5.191>	Effluit et gemitus nec anhelo clara meatu
<luca. phar. 5.192>	Murmura; tunc maestus uastis ululatus in antris,
<luca. phar. 5.193>	Extremaeque sonant domita iam uirgine uoces:
<luca. phar. 5.194>	"Effugis ingentis tanti discriminis expers
<luca. phar. 5.195>	Bellorum, Romane, minas solusque quietem
<luca. phar. 5.196>	Euboici uasta lateris conualle tenebis."
<luca. phar. 5.197>	Cetera suppressit faucesque obstrinxit Apollo.
<luca. phar. 5.198>	Custodes tripodes fatorum arcanaque mundi
<luca. phar. 5.199>	Tuque potens ueri, Paean, nullumque futuri
<luca. phar. 5.200>	A superis celate diem, suprema ruentis
<luca. phar. 5.201>	Imperii caesosque duces et funera regum
<luca. phar. 5.202>	Et tot in Hesperio collapsas sanguine gentis
<luca. phar. 5.203>	Cur aperire times? an nondum numina tantum
<luca. phar. 5.204>	Decreuere nefas et adhuc dubitantibus astris
<luca. phar. 5.205>	Pompei damnare caput tot fata tenentur?
<luca. phar. 5.206>	Vindicis an gladii facinus poenasque furorum
<luca. phar. 5.207>	Regnaque ad ultores iterum redeuntia Brutos
<luca. phar. 5.208>	Vt peragat fortuna taces? Tunc pectore uatis
<luca. phar. 5.209>	Impactae cessere fores, expulsaque templis
<luca. phar. 5.210>	Prosiluit; perstat rabies, nec cuncta locutae,
<luca. phar. 5.211>	Quem non emisit, superest deus. Illa feroces
<luca. phar. 5.212>	Torquet adhuc oculos totoque uagantia caelo
<luca. phar. 5.213>	Lumina, nunc uultu pauido, nunc torua minaci:
<luca. phar. 5.214>	Stat numquam facies; rubor igneus inficit ora
<luca. phar. 5.215>	Liuentesque genas; nec qui solet esse timenti,
<luca. phar. 5.216>	Terribilis sed pallor inest; nec fessa quiescunt
<luca. phar. 5.217>	Corda, sed ut tumidus boreae post flamina pontus
<luca. phar. 5.218>	Rauca gemit, sic muta leuant suspiria uatem.
<luca. phar. 5.219>	Dumque a luce sacra qua uidit fata refertur
<luca. phar. 5.220>	Ad uulgare iubar, mediae uenere tenebrae:
<luca. phar. 5.221>	Immisit Stygiam Paean in uiscera Lethen,
<luca. phar. 5.222>	Quae raperet secreta deum. tum pectore uerum
<luca. phar. 5.223>	Fugit, et ad Phoebi tripodas rediere futura;
<luca. phar. 5.224>	Vixque refecta cadit. Nec te uicinia leti
<luca. phar. 5.225>	Territat ambiguis frustratum sortibus, Appi;
<luca. phar. 5.226>	Iure sed incerto mundi subsidere regnum
<luca. phar. 5.227>	Chalcidos Euboicae uana spe rapte parabas.
<luca. phar. 5.228>	Heu demens! nullum belli sentire fragorem,
<luca. phar. 5.229>	Tot mundi caruisse malis, praestare deorum
<luca. phar. 5.230>	Excepta quis Morte potest? Secreta tenebis
<luca. phar. 5.231>	Litoris Euboici, memorando condite busto,
<luca. phar. 5.232>	Qua maris angustat fauces saxosa Carystos
<luca. phar. 5.233>	Et tumidis infesta colit qua numina Rhamnus,
<luca. phar. 5.234>	Artatus rapido feruet qua gurgite pontus,
<luca. phar. 5.235>	Euripusque trahit cursum mutantibus undis
<luca. phar. 5.236>	Chalcidicas puppes ad iniquam classibus Aulin.
<luca. phar. 5.237>	Interea domitis Caesar remeabat Hiberis
<luca. phar. 5.238>	Victrices aquilas alium laturus in orbem,
<luca. phar. 5.239>	Cum prope fatorum tantos per prospera cursus
<luca. phar. 5.240>	Auertere dei. Nullo nam Marte subactus
<luca. phar. 5.241>	Intra castrorum timuit tentoria ductor
<luca. phar. 5.242>	Perdere successus scelerum, cum paene fideles
<luca. phar. 5.243>	Per tot bella manus satiatae sanguine tandem
<luca. phar. 5.244>	Destituere ducem, seu maesto classica paulum
<luca. phar. 5.245>	Intermissa sono claususque et frigidus ensis
<luca. phar. 5.246>	Expulerat belli furias, seu, praemia miles
<luca. phar. 5.247>	Dum maiora petit, damnat causamque ducemque
<luca. phar. 5.248>	Et scelere imbutos etiamnum uenditat enses.
<luca. phar. 5.249>	Haud magis expertus discrimine Caesar in ullo,
<luca. phar. 5.250>	Quam non e stabili, tremulo sed culmine cuncta
<luca. phar. 5.251>	Despiceret staretque super titubantia fultus.
<luca. phar. 5.252>	Tot raptis truncus manibus gladioque relictus
<luca. phar. 5.253>	Paene suo, qui tot gentis in bella trahebat,
<luca. phar. 5.254>	Scit non esse ducis strictos, sed militis, enses.
<luca. phar. 5.255>	Non pauidum iam murmur erat, nec pectore tecto
<luca. phar. 5.256>	Ira latens; nam quae dubias constringere mentes
<luca. phar. 5.257>	Causa solet, dum quisque pauet, quibus ipse timori est,
<luca. phar. 5.258>	Seque putat solum regnorum iniusta grauari,
<luca. phar. 5.259>	Haut retinet. Quippe ipsa metus exsoluerat audax
<luca. phar. 5.260>	Turba suos: quicquid multis peccatur inultum est.
<luca. phar. 5.261>	Effudere minas: "Liceat discedere, Caesar,
<luca. phar. 5.262>	A rabie scelerum. Quaeris terraque marique
<luca. phar. 5.263>	His ferrum iugulis, animasque effundere uiles
<luca. phar. 5.264>	Quolibet hoste paras: partem tibi Gallia nostri
<luca. phar. 5.265>	Eripuit, partem duris Hispania bellis,
<luca. phar. 5.266>	Pars iacet Hesperia; totoque exercitus orbe
<luca. phar. 5.267>	Te uincente perit. Terris fudisse cruorem
<luca. phar. 5.268>	Quid iuuat arctois Rhodano Rhenoque subactis?
<luca. phar. 5.269>	Tot mihi pro bellis bellum ciuile dedisti.
<luca. phar. 5.270>	Cepimus expulso patriae cum tecta senatu,
<luca. phar. 5.271>	Quos hominum uel quos licuit spoliare deorum?
<luca. phar. 5.272>	Imus in omne nefas manibus ferroque nocentes,
<luca. phar. 5.273>	Paupertate pii. Finis quis quaeritur armis?
<luca. phar. 5.274>	Quid satis est, si Roma parum est? Iam respice canos
<luca. phar. 5.275>	Inualidasque manus et inanis cerne lacertos.
<luca. phar. 5.276>	Vsus abit uitae, bellis consumpsimus aeuum.
<luca. phar. 5.277>	Ad mortem dimitte senes. En improba uota:
<luca. phar. 5.278>	Non duro liceat morientia caespite membra
<luca. phar. 5.279>	Ponere, non anima galeam fugiente ferire
<luca. phar. 5.280>	Atque oculos morti clausuram quaerere dextram,
<luca. phar. 5.281>	Coniugis illabi lacrimis, unique paratum
<luca. phar. 5.282>	Scire rogum. Liceat morbis finire senectam;
<luca. phar. 5.283>	Sit praeter gladios aliquod sub Caesare fatum.
<luca. phar. 5.284>	Quid uelut ignaros, ad quae portenta paremur,
<luca. phar. 5.285>	Spe trahis? usque adeo soli ciuilibus armis
<luca. phar. 5.286>	Nescimus, cuius sceleris sit maxima merces?
<luca. phar. 5.287>	Nil actum est bellis, si nondum comperit istas
<luca. phar. 5.288>	Omnia posse manus. Nec fas nec uincula iuris
<luca. phar. 5.289>	Hoc audere uetant. Rheni mihi Caesar in undis
<luca. phar. 5.290>	Dux erat, hic socius. Facinus quos inquinat aequat.
<luca. phar. 5.291>	Adde quod ingrato meritorum iudice uirtus
<luca. phar. 5.292>	Nostra perit: quidquid gerimus fortuna uocatur.
<luca. phar. 5.293>	Nos fatum sciat esse suum. Licet omne deorum
<luca. phar. 5.294>	Obsequium speres, irato milite, Caesar,
<luca. phar. 5.295>	Pax erit." Haec fatus totis discurrere castris
<luca. phar. 5.296>	Coeperat infestoque ducem deposcere uultu.
<luca. phar. 5.297>	Sic eat, o superi, quando pietasque fidesque
<luca. phar. 5.298>	Destituunt moresque malos sperare relictum est:
<luca. phar. 5.299>	Finem ciuili faciat discordia bello.
<luca. phar. 5.300>	Quem non ille ducem potuit terrere tumultus?
<luca. phar. 5.301>	Fata sed in praeceps solitus demittere Caesar
<luca. phar. 5.302>	Fortunamque suam per summa pericula gaudens
<luca. phar. 5.303>	Exercere uenit nec, dum desaeuiat ira,
<luca. phar. 5.304>	Exspectat; medios properat temptare furores.
<luca. phar. 5.305>	Non illis urbes spoliandaque templa negasset
<luca. phar. 5.306>	Tarpeiamque Iouis sedem matresque senatus
<luca. phar. 5.307>	Passurasque infanda nurus. uult omnia certe
<luca. phar. 5.308>	A se saeua peti, uult praemia Martis amari,
<luca. phar. 5.309>	Militis indomiti tantum mens sana timetur.
<luca. phar. 5.310>	Non pudet, heu, Caesar, soli tibi bella placere
<luca. phar. 5.311>	Iam manibus damnata suis? hos ante pigebit
<luca. phar. 5.312>	Sanguinis? His ferri graue ius erit? Ipse per omne
<luca. phar. 5.313>	Fasque nefasque rues? Lassare et disce sine armis
<luca. phar. 5.314>	Posse pati, liceat scelerum tibi ponere finem.
<luca. phar. 5.315>	Saeue, quid insequeris? quid iam nolentibus instas?
<luca. phar. 5.316>	Bellum te ciuile fugit. Stetit aggere fulti
<luca. phar. 5.317>	Caespitis intrepidus uultum meruitque timeri
<luca. phar. 5.318>	Non metuens atque haec ira dictante profatur:
<luca. phar. 5.319>	"Qui modo in absentem uultu dextraque furebas,
<luca. phar. 5.320>	Miles, habes nudum promptumque ad uulnera pectus.
<luca. phar. 5.321>	Hic fuge, si belli finis placet ense relicto.
<luca. phar. 5.322>	Detegit imbelles animas nil fortiter ausa
<luca. phar. 5.323>	Seditio tantumque fugam meditata iuuentus
<luca. phar. 5.324>	Ac ducis inuicti rebus lassata secundis.
<luca. phar. 5.325>	Vadite meque meis ad bella relinquite fatis.
<luca. phar. 5.326>	Inuenient haec arma manus, uobisque repulsis
<luca. phar. 5.327>	Tot reddet Fortuna uiros quot tela uacabunt.
<luca. phar. 5.328>	Anne, fugam Magni tanta cum classe sequuntur
<luca. phar. 5.329>	Hesperiae gentes, nobis uictoria turbam
<luca. phar. 5.330>	Non dabit, impulsi tantum quae praemia belli
<luca. phar. 5.331>	Auferat et uestri rapta mercede laboris
<luca. phar. 5.332>	Lauriferos nullo comitetur uulnere currus?
<luca. phar. 5.333>	Vos despecta, senes, exhaustaque sanguine turba
<luca. phar. 5.334>	Cernetis nostros iam plebs Romana triumphos.
<luca. phar. 5.335>	Caesaris an cursus uestrae sentire putatis
<luca. phar. 5.336>	Damnum posse fugae? ueluti si cuncta minentur
<luca. phar. 5.337>	Flumina, quos miscent pelago, subducere fontes,
<luca. phar. 5.338>	Non magis ablatis umquam descenderit aequor,
<luca. phar. 5.339>	Quam nunc crescit, aquis. An uos momenta putatis
<luca. phar. 5.340>	Vlla dedisse mihi? numquam sic cura deorum
<luca. phar. 5.341>	Se premet ut uestrae morti uestraeque saluti
<luca. phar. 5.342>	Fata uacent; procerum motus haec cuncta sequuntur.
<luca. phar. 5.343>	Humanum paucis uiuit genus. Orbis Hiberi
<luca. phar. 5.344>	Horror et arctoi nostro sub nomine miles,
<luca. phar. 5.345>	Pompeio certe fugeres duce. Fortis in armis
<luca. phar. 5.346>	Caesareis Labienus erat; nunc transfuga uilis
<luca. phar. 5.347>	Cum duce praelato terras atque aequora lustrat.
<luca. phar. 5.348>	Nec melior mihi uestra fides, si bella nec hoste
<luca. phar. 5.349>	Nec duce me geritis. Quisquis mea signa relinquens
<luca. phar. 5.350>	Non Pompeianis tradit sua partibus arma,
<luca. phar. 5.351>	Hic numquam uult esse meus. Sunt ista profecto
<luca. phar. 5.352>	Curae castra deis, qui me committere tantis
<luca. phar. 5.353>	Non nisi mutato uoluerunt milite bellis.
<luca. phar. 5.354>	Heu, quantum Fortuna umeris iam pondere fessis
<luca. phar. 5.355>	Amolitur onus! Sperantis omnia dextras
<luca. phar. 5.356>	Exarmare datur, quibus hic non sufficit orbis.
<luca. phar. 5.357>	Iam certe mihi bella geram; discedite castris,
<luca. phar. 5.358>	Tradite nostra uiris ignaui signa Quirites.
<luca. phar. 5.359>	At paucos, quibus haec rabies auctoribus arsit,
<luca. phar. 5.360>	Non Caesar, sed poena tenet. Procumbite terra
<luca. phar. 5.361>	Infidumque caput feriendaque tendite colla.
<luca. phar. 5.362>	Et tu, quo solo stabunt iam robore castra,
<luca. phar. 5.363>	Tiro rudis, specta poenas et disce ferire,
<luca. phar. 5.364>	Disce mori." Tremuit saeua sub uoce minantis
<luca. phar. 5.365>	Vulgus iners unumque caput tam magna iuuentus
<luca. phar. 5.366>	Priuatum factura timet, uelut ensibus ipsis
<luca. phar. 5.367>	Imperet inuito moturus milite ferrum.
<luca. phar. 5.368>	Ipse pauet, ne tela sibi dextraeque negentur
<luca. phar. 5.369>	Ad scelus hoc, Caesar; uicit patientia saeui
<luca. phar. 5.370>	Spem ducis, et iugulos, non tantum praestitit ensis.
<luca. phar. 5.371>	Nil magis adsuetas sceleri quam perdere mentis
<luca. phar. 5.372>	Atque perire tenet. Tam diri foederis ictu
<luca. phar. 5.373>	Parta quies, poenaque redit placata iuuentus.
<luca. phar. 5.374>	Brundisium decimis iubet hanc attingere castris
<luca. phar. 5.375>	Et cunctas reuocare rates, quas auius Hydrus
<luca. phar. 5.376>	Antiquosque Taras secretaque litora Leucae,
<luca. phar. 5.377>	Quas recipit Salpina palus et subdita Sipus
<luca. phar. 5.378>	Montibus, Ausoniam qua torquens frugifer oram
<luca. phar. 5.379>	Delmatico boreae Calabroque obnoxius austro
<luca. phar. 5.380>	Apulus Adriacas exit Garganus in undas.
<luca. phar. 5.381>	Ipse petit trepidam tutus sine milite Romam
<luca. phar. 5.382>	Iam doctam seruire togae populoque precanti
<luca. phar. 5.383>	Scilicet indulgens summum dictator honorem
<luca. phar. 5.384>	Contigit et laetos fecit se consule fastos.
<luca. phar. 5.385>	Namque omnis uoces, per quas iam tempore tanto
<luca. phar. 5.386>	Mentimur dominis, haec primum repperit aetas,
<luca. phar. 5.387>	Qua sibi ne ferri ius ullum Caesar abesset,
<luca. phar. 5.388>	Ausonias uoluit gladiis miscere secures.
<luca. phar. 5.389>	Addidit et fasces aquilis et nomen inane
<luca. phar. 5.390>	Imperii rapiens signauit tempora digna
<luca. phar. 5.391>	Maesta nota; nam quo melius Pharsalicus annus
<luca. phar. 5.392>	Consule notus erit? fingit sollemnia Campus
<luca. phar. 5.393>	Et non admissae dirimit suffragia plebis
<luca. phar. 5.394>	Decantatque tribus et uana uersat in urna.
<luca. phar. 5.395>	Nec caelum seruare licet: tonat augure surdo,
<luca. phar. 5.396>	Et laetae iurantur aues bubone sinistro.
<luca. phar. 5.397>	Inde perit primum quondam ueneranda potestas
<luca. phar. 5.398>	Iuris inops; careat tantum ne nomine tempus,
<luca. phar. 5.399>	Menstruus in fastus distinguit saecula consul.
<luca. phar. 5.400>	Nec non Iliacae numen quod praesidet Albae,
<luca. phar. 5.401>	Haud meritum Latio sollemnia sacra subacto
<luca. phar. 5.402>	Vidit flammifera confectas nocte Latinas.
<luca. phar. 5.403>	Inde rapit cursus et quae piger Apulus arua
<luca. phar. 5.404>	Deseruit rastris et inerti tradidit herbae,
<luca. phar. 5.405>	Ocior et caeli flammis et tigride feta
<luca. phar. 5.406>	Transcurrit curuique tenens Minoia tecta
<luca. phar. 5.407>	Brundisii clausas uentis brumalibus undas
<luca. phar. 5.408>	Inuenit et pauidas hiberno sidere classes.
<luca. phar. 5.409>	Turpe duci uisum, rapiendi tempora belli
<luca. phar. 5.410>	In segnes exisse moras portuque teneri,
<luca. phar. 5.411>	Dum pateat tutum uel non felicibus aequor.
<luca. phar. 5.412>	Expertes animos pelagi sic robore complet:
<luca. phar. 5.413>	"Fortius hiberni flatus caelumque fretumque,
<luca. phar. 5.414>	Cum cepere, tenent, quam quos incumbere certos
<luca. phar. 5.415>	Perfida nubiferi uetat inconstantia ueris.
<luca. phar. 5.416>	Nec maris anfractus lustrandaque litora nobis,
<luca. phar. 5.417>	Sed recti fluctus soloque aquilone secandi.
<luca. phar. 5.418>	Hic utinam summi curuet carchesia mali
<luca. phar. 5.419>	Incumbatque ferens et Graia ad moenia perflet,
<luca. phar. 5.420>	Ne Pompeiani Phaeacum e litore toto
<luca. phar. 5.421>	Languida iactatis comprendant carbasa remis.
<luca. phar. 5.422>	Rumpite quae retinent felices uincula proras;
<luca. phar. 5.423>	Iamdudum nubes et saeuas perdimus undas."
<luca. phar. 5.424>	Sidera prima poli Phoebo labente sub undas
<luca. phar. 5.425>	Exierant, et luna suas iam fecerat umbras,
<luca. phar. 5.426>	Cum pariter soluere ratis totosque rudentes
<luca. phar. 5.427>	Laxauere sinus et flexo nauita cornu
<luca. phar. 5.428>	Obliquat laeuo pede carbasa summaque pandens
<luca. phar. 5.429>	Sipara uelorum perituras colligit auras.
<luca. phar. 5.430>	Vt primum leuior propellere lintea uentus
<luca. phar. 5.431>	Incipit exiguumque tument, mox reddita malo
<luca. phar. 5.432>	In mediam cecidere ratem, terraque relicta
<luca. phar. 5.433>	Non ualet ipsa sequi puppes, quae uexerat, aura.
<luca. phar. 5.434>	Aequora lenta iacent, alto torpore ligatae
<luca. phar. 5.435>	Pigrius immotis haesere paludibus undae.
<luca. phar. 5.436>	Sic stat iners Scythicas astringens Bosporus undas,
<luca. phar. 5.437>	Cum glacie retinente fretum non impulit Hister,
<luca. phar. 5.438>	Immensumque gelu tegitur mare; comprimit unda,
<luca. phar. 5.439>	Deprendit quascumque rates, nec peruia uelis
<luca. phar. 5.440>	Aequora frangit eques, fluctuque latente sonantem
<luca. phar. 5.441>	Orbita migrantis scindit Maeotida Bessi.
<luca. phar. 5.442>	Saeua quies pelagi maestoque ignaua profundo
<luca. phar. 5.443>	Stagna iacentis aquae, ueluti deserta rigente
<luca. phar. 5.444>	Aequora natura cessant, pontusque uetustas
<luca. phar. 5.445>	Oblitus seruare uices non commeat aestu,
<luca. phar. 5.446>	Non horrore tremit, non solis imagine uibrat.
<luca. phar. 5.447>	Casibus innumeris fixae patuere carinae.
<luca. phar. 5.448>	Illinc infestae classes et inertia tonsis
<luca. phar. 5.449>	Aequora moturae, grauis hinc languore profundi
<luca. phar. 5.450>	Obsessis uentura fames. Noua uota timori
<luca. phar. 5.451>	Sunt inuenta nouo, fluctus nimiasque precari
<luca. phar. 5.452>	Ventorum uires, dum se torpentibus unda
<luca. phar. 5.453>	Excutiat stagnis et sit mare. Nubila nusquam
<luca. phar. 5.454>	Vndarumque minae; caelo languente fretoque
<luca. phar. 5.455>	Naufragii spes omnis abit. Sed nocte fugata
<luca. phar. 5.456>	Laesum nube dies iubar extulit imaque sensim
<luca. phar. 5.457>	Concussit pelagi mouitque Ceraunia nautis.
<luca. phar. 5.458>	Inde rapi coepere rates atque aequora classem
<luca. phar. 5.459>	Curua sequi, quae iam uento fluctuque secundo
<luca. phar. 5.460>	Lapsa Palaestinas uncis confixit harenas.
<luca. phar. 5.461>	Prima duces uidit iunctis consistere castris
<luca. phar. 5.462>	Tellus, quam uolucer Genusus, quam mollior Apsus
<luca. phar. 5.463>	Circumeunt ripis. Apso gestare carinas
<luca. phar. 5.464>	Causa palus, leni quam fallens egerit unda,
<luca. phar. 5.465>	At Genusum nunc sole niues, nunc imbre solutae
<luca. phar. 5.466>	Praecipitant; neuter longo se gurgite lassat,
<luca. phar. 5.467>	Sed minimum terrae uicino litore nouit.
<luca. phar. 5.468>	Hoc fortuna loco tantae duo nomina famae
<luca. phar. 5.469>	Composuit miserique fuit spes irrita mundi,
<luca. phar. 5.470>	Posse duces parua campi statione diremptos
<luca. phar. 5.471>	Admotum damnare nefas; nam cernere uultus
<luca. phar. 5.472>	Et uoces audire datur, multosque per annos
<luca. phar. 5.473>	Dilectus tibi, Magne, socer post pignora tanta
<luca. phar. 5.474>	Sanguinis infausti, subolem mortemque nepotum,
<luca. phar. 5.475>	Te nisi Niliaca propius non uidit harena.
<luca. phar. 5.476>	Caesaris attonitam miscenda ad proelia mentem
<luca. phar. 5.477>	Ferre moras scelerum partes iussere relictae.
<luca. phar. 5.478>	Ductor erat cunctis audax Antonius armis,
<luca. phar. 5.479>	Iam tum ciuili meditatus Leucada bello.
<luca. phar. 5.480>	Illum saepe minis Caesar precibusque morantem
<luca. phar. 5.481>	Euocat: "O mundi tantorum causa laborum,
<luca. phar. 5.482>	Quid superos et fata tenes? Sunt cetera cursu
<luca. phar. 5.483>	Acta meo, summam rapti per prospera belli
<luca. phar. 5.484>	Te poscit fortuna manum. Non rupta uadosis
<luca. phar. 5.485>	Syrtibus incerto Libye nos diuidit aestu.
<luca. phar. 5.486>	Numquid inexperto tua credimus arma profundo,
<luca. phar. 5.487>	Inque nouos traheris casus? Ignaue, uenire
<luca. phar. 5.488>	Te Caesar, non ire iubet. Prior ipse per hostes
<luca. phar. 5.489>	Percussi medias alieni iuris harenas:
<luca. phar. 5.490>	Tu mea castra times? Pereuntia tempora fati
<luca. phar. 5.491>	Conqueror, in uentos impendo uota fretumque;
<luca. phar. 5.492>	Ne retine dubium cupientis ire per aequor;
<luca. phar. 5.493>	Si bene nota mihi est, ad Caesaris arma iuuentus
<luca. phar. 5.494>	Naufragio uenisse uolet. Iam uoce doloris
<luca. phar. 5.495>	Vtendum est: non ex aequo diuisimus orbem;
<luca. phar. 5.496>	Epirum Caesarque tenet totusque senatus,
<luca. phar. 5.497>	Ausoniam tu solus habes." His terque quaterque
<luca. phar. 5.498>	Vocibus excitum postquam cessare uidebat,
<luca. phar. 5.499>	Dum se desse deis ac non sibi numina credit,
<luca. phar. 5.500>	Sponte per incautas audet temptare latebras,
<luca. phar. 5.501>	Quod iussi timuere fretum temeraria prono
<luca. phar. 5.502>	Expertus cessisse deo fluctusque uerendos
<luca. phar. 5.503>	Classibus exigua sperat superare carina.
<luca. phar. 5.504>	Soluerat armorum fessas nox languida curas,
<luca. phar. 5.505>	Parua quies miseris, in quorum pectora somno
<luca. phar. 5.506>	Dat uires fortuna minor; iam castra silebant,
<luca. phar. 5.507>	Tertia iam uigiles commouerat hora secundos;
<luca. phar. 5.508>	Caesar sollicito per uasta silentia gressu
<luca. phar. 5.509>	Vix famulis audenda parat, cunctisque relictis
<luca. phar. 5.510>	Sola placet Fortuna comes. Tentoria postquam
<luca. phar. 5.511>	Egressus uigilum somno cedentia membra
<luca. phar. 5.512>	Transiluit, questus tacite quod fallere posset,
<luca. phar. 5.513>	Litora curua legit primisque inuenit in undis
<luca. phar. 5.514>	Rupibus exesis haerentem fune carinam.
<luca. phar. 5.515>	Rectorem dominumque ratis secura tenebat
<luca. phar. 5.516>	Haud procul inde domus, non ullo robore fulta,
<luca. phar. 5.517>	Sed sterili iunco cannaque intexta palustri
<luca. phar. 5.518>	Et latus inuersa nudum munita phaselo.
<luca. phar. 5.519>	Haec Caesar bis terque manu quassantia tectum
<luca. phar. 5.520>	Limina commouit. Molli consurgit Amyclas,
<luca. phar. 5.521>	Quem dabat alga, toro. "Quisnam mea naufragus" inquit
<luca. phar. 5.522>	"Tecta petit? Aut quem nostrae Fortuna coegit
<luca. phar. 5.523>	Auxilium sperare casae?" Sic fatus ab alto
<luca. phar. 5.524>	Aggere iam tepidae sublato fune fauillae
<luca. phar. 5.525>	Scintillam tenuem commotos pauit in ignes
<luca. phar. 5.526>	Securus belli; praedam ciuilibus armis
<luca. phar. 5.527>	Scit non esse casas. O uitae tuta facultas
<luca. phar. 5.528>	Pauperis angustique lares! o munera nondum
<luca. phar. 5.529>	Intellecta deum! Quibus hoc contingere templis
<luca. phar. 5.530>	Aut potuit muris nullo trepidare tumultu
<luca. phar. 5.531>	Caesarea pulsante manu? Tunc poste recluso
<luca. phar. 5.532>	Dux ait: "Expecta uotis maiora modestis
<luca. phar. 5.533>	Spesque tuas laxa, iuuenis: si iussa secutus
<luca. phar. 5.534>	Me uehis Hesperiam, non ultra cuncta carinae
<luca. phar. 5.535>	Debebis manibusque inopem duxisse senectam.
<luca. phar. 5.536>	Ne cessa praebere deo tua fata uolenti
<luca. phar. 5.537>	Angustos opibus subitis implere penates."
<luca. phar. 5.538>	Sic fatur, quamquam plebeio tectus amictu,
<luca. phar. 5.539>	Indocilis priuata loqui. Tum pauper Amyclas:
<luca. phar. 5.540>	"Multa quidem prohibent nocturno credere ponto;
<luca. phar. 5.541>	Nam sol non rutilas deduxit in aequora nubes
<luca. phar. 5.542>	Concordesque tulit radios: noton altera Phoebi,
<luca. phar. 5.543>	Altera pars borean diducta luce uocabat.
<luca. phar. 5.544>	Orbe quoque exhaustus medio languensque recessit
<luca. phar. 5.545>	Spectantis oculos infirmo lumine passus;
<luca. phar. 5.546>	Lunaque non gracili surrexit lucida cornu
<luca. phar. 5.547>	Aut orbis medii puros exesa recessus,
<luca. phar. 5.548>	Nec duxit recto tenuata cacumina cornu
<luca. phar. 5.549>	Ventorumque nota rubuit, tum lurida pallens
<luca. phar. 5.550>	Ora tulit uultu sub nubem tristis ituro.
<luca. phar. 5.551>	Sed mihi nec motus nemorum nec litoris ictus
<luca. phar. 5.552>	Nec placet, incertus qui prouocet aequora, delphin,
<luca. phar. 5.553>	Aut siccum quod mergus amat, quodque ausa uolare
<luca. phar. 5.554>	Ardea sublimis pinnae confisa natanti,
<luca. phar. 5.555>	Quodque caput spargens undis, uelut occupet imbrem,
<luca. phar. 5.556>	Instabili gressu metitur litora cornix.
<luca. phar. 5.557>	Sed si magnarum poscunt discrimina rerum,
<luca. phar. 5.558>	Haud dubitem praebere manus: uel litora tangam
<luca. phar. 5.559>	Iussa, uel hoc potius pelagus flatusque negabant."
<luca. phar. 5.560>	Haec fatur soluensque ratem dat carbasa uentis,
<luca. phar. 5.561>	Ad quorum motus non solum lapsa per altum
<luca. phar. 5.562>	Aera dispersos traxere cadentia sulcos
<luca. phar. 5.563>	Sidera, sed summis etiam quae fixa tenentur
<luca. phar. 5.564>	Astra polis, sunt uisa quati. Niger inficit horror
<luca. phar. 5.565>	Terga maris, longo per multa uolumina tractu
<luca. phar. 5.566>	Aestuat unda minax flatusque incerta futuri
<luca. phar. 5.567>	Turbida testantur conceptos aequora uentos.
<luca. phar. 5.568>	Tunc rector trepidae fatur ratis: "Aspice, saeuum
<luca. phar. 5.569>	Quanta paret pelagus; zephyros intendat an austros,
<luca. phar. 5.570>	Incertum est: puppim dubius ferit undique pontus.
<luca. phar. 5.571>	Nubibus et caelo notus est; si murmura ponti
<luca. phar. 5.572>	Consulimus, cori uerrent mare. gurgite tanto
<luca. phar. 5.573>	Nec ratis Hesperias tanget nec naufragus oras.
<luca. phar. 5.574>	Desperare uiam et uetitos conuertere cursus
<luca. phar. 5.575>	Sola salus. Liceat uexata litora puppi
<luca. phar. 5.576>	Prendere, nec longe nimium sit proxima tellus."
<luca. phar. 5.577>	Fisus cuncta sibi cessura pericula Caesar
<luca. phar. 5.578>	"Sperne minas" inquit "pelagi uentoque furenti
<luca. phar. 5.579>	Trade sinum. Italiam si caelo auctore recusas,
<luca. phar. 5.580>	Me pete. Sola tibi causa est haec iusta timoris
<luca. phar. 5.581>	Vectorem non nosse tuum, quem numina numquam
<luca. phar. 5.582>	Destituunt, de quo male tunc Fortuna meretur,
<luca. phar. 5.583>	Cum post uota uenit. medias perrumpe procellas,
<luca. phar. 5.584>	Tutela secure mea. caeli iste fretique,
<luca. phar. 5.585>	Non puppis nostrae, labor est: hanc Caesare pressam
<luca. phar. 5.586>	A fluctu defendet onus. Nec longa furori
<luca. phar. 5.587>	Ventorum saeuo dabitur mora: proderit undis
<luca. phar. 5.588>	Ista ratis. Ne flecte manum, fuge proxima uelis
<luca. phar. 5.589>	Litora: tunc Calabro portu te crede potitum,
<luca. phar. 5.590>	Cum iam non poterit puppi nostraeque saluti
<luca. phar. 5.591>	Altera terra dari. Quid tanta strage paretur,
<luca. phar. 5.592>	Ignoras: quaerit pelagi caelique tumultu
<luca. phar. 5.593>	Quod praestet fortuna mihi." Non plura locuto
<luca. phar. 5.594>	Auulsit laceros percussa puppe rudentis
<luca. phar. 5.595>	Turbo rapax fragilemque super uolitantia malum
<luca. phar. 5.596>	Vela tulit; sonuit uictis compagibus alnus.
<luca. phar. 5.597>	Inde ruunt toto concita pericula mundo.
<luca. phar. 5.598>	Primus ab Oceano caput exeris Atlanteo,
<luca. phar. 5.599>	Core, mouens aestus; iam te tollente furebat
<luca. phar. 5.600>	Pontus et in scopulos totas erexerat undas:
<luca. phar. 5.601>	Occurrit gelidus boreas pelagusque retundit,
<luca. phar. 5.602>	Et dubium pendet, uento cui concidat, aequor.
<luca. phar. 5.603>	Sed Scythici uicit rabies aquilonis et undas
<luca. phar. 5.604>	Torsit et abstrusas penitus uada fecit harenas.
<luca. phar. 5.605>	Nec perfert pontum boreas ad saxa suumque
<luca. phar. 5.606>	In fluctus cori frangit mare motaque possunt
<luca. phar. 5.607>	Aequora subductis etiam concurrere uentis.
<luca. phar. 5.608>	Non euri cessasse minas, non imbribus atrum
<luca. phar. 5.609>	Aeolii iacuisse notum sub carcere saxi
<luca. phar. 5.610>	Crediderim, cunctos solita de parte ruentis
<luca. phar. 5.611>	Defendisse suas uiolento turbine terras,
<luca. phar. 5.612>	Sic pelagus mansisse loco. Nam parua procellis
<luca. phar. 5.613>	Aequora rapta ferunt; Aegeas transit in undas
<luca. phar. 5.614>	Tyrrhenum, sonat Ionio uagus Adria ponto.
<luca. phar. 5.615>	A quoties frustra pulsatos aequore montis
<luca. phar. 5.616>	Obruit illa dies! Quam celsa cacumina pessum
<luca. phar. 5.617>	Tellus uicta dedit! Non illo litore surgunt
<luca. phar. 5.618>	Tam ualidi fluctus alioque ex orbe uoluti
<luca. phar. 5.619>	A magno uenere mari, mundumque coercens
<luca. phar. 5.620>	Monstriferos agit unda sinus. Sic rector Olympi
<luca. phar. 5.621>	Cuspide fraterna lassatum in saecula fulmen
<luca. phar. 5.622>	Adiuuit, regnoque accessit terra secundo,
<luca. phar. 5.623>	Cum mare conuoluit gentes, cum litora Tethys
<luca. phar. 5.624>	Noluit ulla pati caelo contenta teneri.
<luca. phar. 5.625>	Tunc quoque tanta maris moles creuisset in astra,
<luca. phar. 5.626>	Ni superum rector pressisset nubibus undas.
<luca. phar. 5.627>	Non caeli nox illa fuit: latet obsitus aer
<luca. phar. 5.628>	Infernae pallore domus nimbisque grauatus
<luca. phar. 5.629>	Deprimitur, fluctusque in nubibus accipit imbrem.
<luca. phar. 5.630>	Lux etiam metuenda perit, nec fulgura currunt
<luca. phar. 5.631>	Clara, sed obscurum nimbosus dissilit aer.
<luca. phar. 5.632>	Tunc superum conuexa tremunt, atque arduus axis
<luca. phar. 5.633>	Insonuit motaque poli compage laborat.
<luca. phar. 5.634>	Extimuit natura chaos; rupisse uidentur
<luca. phar. 5.635>	Concordes elementa moras, rursusque redire
<luca. phar. 5.636>	Nox manes mixtura deis. Spes una salutis
<luca. phar. 5.637>	Quod tanta mundi nondum periere ruina.
<luca. phar. 5.638>	Quantum Leucadio placidus de uertice pontus
<luca. phar. 5.639>	Despicitur, tantum nautae uidere trementes
<luca. phar. 5.640>	Fluctibus e summis praeceps mare, cumque tumentes
<luca. phar. 5.641>	Rursus hiant undae, uix eminet aequore malus.
<luca. phar. 5.642>	Nubila tanguntur uelis et terra carina.
<luca. phar. 5.643>	Nam pelagus, qua parte sedet, non celat harenas
<luca. phar. 5.644>	Exhaustum in cumulos, omnisque in fluctibus unda est.
<luca. phar. 5.645>	Artis opem uicere metus, nescitque magister
<luca. phar. 5.646>	Quam frangat, cui cedat aquae. Discordia ponti
<luca. phar. 5.647>	Succurrit miseris, fluctusque euertere puppim
<luca. phar. 5.648>	Non ualet in fluctum: uictum latus unda repellens
<luca. phar. 5.649>	Erigit, atque omni surgit ratis ardua uento.
<luca. phar. 5.650>	Non humilem Sasona uadis, non litora curuae
<luca. phar. 5.651>	Thessaliae saxosa pauent oraeque malignos
<luca. phar. 5.652>	Ambraciae portus: scopulosa Ceraunia nautae
<luca. phar. 5.653>	Summa timent. Credit iam digna pericula Caesar
<luca. phar. 5.654>	Fatis esse suis. "Tantusne euertere" dixit
<luca. phar. 5.655>	"Me superis labor est, parua quem puppe sedentem
<luca. phar. 5.656>	Tam magno petiere mari? Si gloria leti
<luca. phar. 5.657>	Est pelago donata mei bellisque negamur,
<luca. phar. 5.658>	Intrepidus, quamcumque datis mihi, numina, mortem
<luca. phar. 5.659>	Accipiam. Licet ingentes abruperit actus
<luca. phar. 5.660>	Festinata dies fatis, sat magna peregi:
<luca. phar. 5.661>	Arctoas domui gentes, inimica subegi
<luca. phar. 5.662>	Arma metu, uidit Magnum mihi Roma secundum,
<luca. phar. 5.663>	Iussa plebe tuli fasces per bella negatos;
<luca. phar. 5.664>	Nulla meis aberit titulis Romana potestas:
<luca. phar. 5.665>	Nesciet hoc quisquam, nisi tu, quae sola meorum
<luca. phar. 5.666>	Conscia uotorum es, me, quamuis plenus honorum
<luca. phar. 5.667>	Et dictator eam Stygias et consul ad umbras,
<luca. phar. 5.668>	Priuatum, Fortuna, mori. Mihi funere nullo
<luca. phar. 5.669>	Est opus, o Superi; lacerum retinete cadauer
<luca. phar. 5.670>	Fluctibus in mediis, desint mihi busta rogusque,
<luca. phar. 5.671>	Dum metuar semper terraque expecter ab omni."
<luca. phar. 5.672>	Haec fatum decimus, dictu mirabile, fluctus
<luca. phar. 5.673>	Inualida cum puppe leuat nec rursus ab alto
<luca. phar. 5.674>	Aggere deiecit pelagi, sed pertulit unda,
<luca. phar. 5.675>	Scruposisque angusta uacant ubi litora saxis,
<luca. phar. 5.676>	Imposuit terrae. pariter tot regna, tot urbes
<luca. phar. 5.677>	Fortunamque suam tacta tellure recepit.
<luca. phar. 5.678>	Sed non tam remeans Caesar iam luce propinqua,
<luca. phar. 5.679>	Quam tacita sua castra fuga comitesque fefellit.
<luca. phar. 5.680>	Circumfusa duci fleuit gemituque suorum
<luca. phar. 5.681>	Et non ingratis incessit turba querellis.
<luca. phar. 5.682>	"Quo te, dure, tulit uirtus temeraria, Caesar?
<luca. phar. 5.683>	Aut quae nos uiles animas in fata relinquens
<luca. phar. 5.684>	Inuitis spargenda dabas tua membra procellis?
<luca. phar. 5.685>	Cum tot in hac anima populorum uita salusque
<luca. phar. 5.686>	Pendeat et tantus caput hoc sibi fecerit orbis,
<luca. phar. 5.687>	Saeuitia est uoluisse mori. Nullusne tuorum
<luca. phar. 5.688>	Emeruit comitum, fatis non posse superstes
<luca. phar. 5.689>	Esse tuis? Cum te raperet mare, corpora segnis
<luca. phar. 5.690>	Nostra sopor tenuit. Pudet heu! Tibi causa petendae
<luca. phar. 5.691>	Haec fuit Hesperiae, uisum est quod mittere quemquam
<luca. phar. 5.692>	Tam saeuo crudele mari? Sors ultima rerum
<luca. phar. 5.693>	In dubios casus et prona pericula mortis
<luca. phar. 5.694>	Praecipitare solet: mundi iam summa tenentem
<luca. phar. 5.695>	Permisisse mari tantum! quid numina lassas?
<luca. phar. 5.696>	Sufficit ad fatum belli fauor iste laborque
<luca. phar. 5.697>	Fortunae, quod te nostris impegit harenis?
<luca. phar. 5.698>	Hine usus placuere deum, non rector ut orbis
<luca. phar. 5.699>	Nec dominus rerum, sed felix naufragus esses?"
<luca. phar. 5.700>	Talia iactantis discussa nocte serenus
<luca. phar. 5.701>	Oppressit cum sole dies, fessumque tumentes
<luca. phar. 5.702>	Composuit pelagus uentis patientibus undas.
<luca. phar. 5.703>	Nec non Hesperii lassatum fluctibus aequor
<luca. phar. 5.704>	Vt uidere duces, purumque insurgere caelo
<luca. phar. 5.705>	Fracturum pelagus borean, soluere carinas
<luca. phar. 5.706>	Quas uentus doctaeque pari moderamine dextrae
<luca. phar. 5.707>	Permixtas habuere diu, latumque per aequor,
<luca. phar. 5.708>	Vt terrestre, coit consertis puppibus agmen.
<luca. phar. 5.709>	Sed nox saeua modum uenti uelique tenorem
<luca. phar. 5.710>	Eripuit nautis excussitque ordine puppes.
<luca. phar. 5.711>	Strymona sic gelidum bruma pellente relinquunt
<luca. phar. 5.712>	Poturae te, Nile, grues primoque uolatu
<luca. phar. 5.713>	Effingunt uarias casu monstrante figuras;
<luca. phar. 5.714>	Mox ubi percussit tensas notus altior alas,
<luca. phar. 5.715>	Confusos temere immixtae glomerantur in orbes,
<luca. phar. 5.716>	Et turbata perit dispersis littera pinnis.
<luca. phar. 5.717>	Cum primum redeunte die uiolentior aer
<luca. phar. 5.718>	Puppibus incubuit Phoebeo concitus ortu
<luca. phar. 5.719>	Praetereunt frustra temptati litora Lissi
<luca. phar. 5.720>	Nymphaeumque tenent; nudas aquilonibus undas
<luca. phar. 5.721>	Succedens boreae iam portum fecerat auster.
<luca. phar. 5.722>	Vndique collatis in robur Caesaris armis
<luca. phar. 5.723>	Summa uidens duri Magnus discrimina Martis
<luca. phar. 5.724>	Iam castris instare suis seponere tutum
<luca. phar. 5.725>	Coniugii decreuit onus Lesboque remotam
<luca. phar. 5.726>	Te procul a saeui strepitu, Cornelia, belli
<luca. phar. 5.727>	Occulere. Heu quantum mentes dominatur in aequas
<luca. phar. 5.728>	Iusta Venus! dubium trepidumque ad proelia, Magne,
<luca. phar. 5.729>	Te quoque fecit amor; quod nolles stare sub ictu
<luca. phar. 5.730>	Fortunae, quo mundus erat Romanaque fata,
<luca. phar. 5.731>	Coniunx sola fuit. Mentem iam uerba paratam
<luca. phar. 5.732>	Destituunt, blandaeque iuuat uentura trahentem
<luca. phar. 5.733>	Indulgere morae, tempus subducere fatis.
<luca. phar. 5.734>	Nocte sub extrema pulso torpore quietis,
<luca. phar. 5.735>	Dum fouet amplexu grauidum Cornelia curis
<luca. phar. 5.736>	Pectus et auersi petit oscula grata mariti,
<luca. phar. 5.737>	Vmentis mirata genas percussaque caeco
<luca. phar. 5.738>	Vulnere non audet flentem deprendere Magnum.
<luca. phar. 5.739>	Ille gemens: "Non nunc uita mihi dulcior" inquit
<luca. phar. 5.740>	"Cum taedet uitae, laeto sed tempore, coniunx,
<luca. phar. 5.741>	Venit maesta dies et quam nimiumque parumque
<luca. phar. 5.742>	Distulimus; iam totus adest in proelia Caesar.
<luca. phar. 5.743>	Cedendum est bellis; quorum tibi tuta latebra
<luca. phar. 5.744>	Lesbos erit. Desiste preces temptare, negaui
<luca. phar. 5.745>	Iam mihi. Non longos a me patiere recessus;
<luca. phar. 5.746>	Praecipites aderunt casus; properante ruina
<luca. phar. 5.747>	Summa cadunt. Satis est audisse pericula Magni;
<luca. phar. 5.748>	Meque tuus decepit amor, ciuilia bella
<luca. phar. 5.749>	Si spectare potes; nam me iam Marte parato
<luca. phar. 5.750>	Securos cepisse pudet cum coniuge somnos
<luca. phar. 5.751>	Eque tuo, quatiunt miserum cum classica mundum,
<luca. phar. 5.752>	Surrexisse sinu. uereor ciuilibus armis
<luca. phar. 5.753>	Pompeium nullo tristem committere damno.
<luca. phar. 5.754>	Tutior interea populis et tutior omni
<luca. phar. 5.755>	Rege late, positamque procul fortuna mariti
<luca. phar. 5.756>	Non tota te mole premat. Si numina nostras
<luca. phar. 5.757>	Impulerint acies, maneat pars optima Magni,
<luca. phar. 5.758>	Sitque mihi, si fata premant uictorque cruentus,
<luca. phar. 5.759>	Quo fugisse uelim." uix tantum infirma dolorem
<luca. phar. 5.760>	Cepit, et attonito cesserunt pectore sensus.
<luca. phar. 5.761>	Tandem uox maestas potuit proferre querellas:
<luca. phar. 5.762>	"Nil mihi de fatis thalami superisque relictum est,
<luca. phar. 5.763>	Magne, queri: nostros non rumpit funus amores
<luca. phar. 5.764>	Nec diri fax summa rogi, sed sorte frequenti
<luca. phar. 5.765>	Plebeiaque nimis careo dimissa marito.
<luca. phar. 5.766>	Hostis ad aduentum rumpamus foedera taedae,
<luca. phar. 5.767>	Placemus socerum. Sic est tibi cognita, Magne,
<luca. phar. 5.768>	Nostra fides? Credisne aliquid mihi tutius esse
<luca. phar. 5.769>	Quam tibi? Non olim casu pendemus ab uno?
<luca. phar. 5.770>	Fulminibus me, saeue, iubes tantaeque ruinae
<luca. phar. 5.771>	Absentem praestare caput? Secura uidetur
<luca. phar. 5.772>	Sors tibi, cum facias etiamnum uota, perisse?
<luca. phar. 5.773>	Vt nolim seruire malis, sed morte parata
<luca. phar. 5.774>	Te sequar ad manes: feriat dum maesta remotas
<luca. phar. 5.775>	Fama procul terras, uiuam tibi nempe superstes.
<luca. phar. 5.776>	Adde quod adsuescis fatis tantumque dolorem,
<luca. phar. 5.777>	Crudelis, me ferre doces. Ignosce fatenti:
<luca. phar. 5.778>	Posse pati timeo. Quod si sunt uota deisque
<luca. phar. 5.779>	Audior, euentus rerum sciet ultima coniunx.
<luca. phar. 5.780>	Sollicitam rupes iam te uictore tenebunt,
<luca. phar. 5.781>	Et puppim, quae fata feret tam laeta, timebo.
<luca. phar. 5.782>	Nec soluent audita metus mihi prospera bella,
<luca. phar. 5.783>	Cum uacuis proiecta locis a Caesare possim
<luca. phar. 5.784>	Vel fugiente capi. Notescent litora clari
<luca. phar. 5.785>	Nominis exilio, positaque ibi coniuge Magni
<luca. phar. 5.786>	Quis Mytilenaeas poterit nescire latebras?
<luca. phar. 5.787>	Hoc precor extremum, si nil tibi uicta relinquent
<luca. phar. 5.788>	Tutius arma fuga, cum te commiseris undis,
<luca. phar. 5.789>	Quolibet infaustam potius deflecte carinam:
<luca. phar. 5.790>	Litoribus quaerere meis." Sic fata relictis
<luca. phar. 5.791>	Exiluit stratis amens tormentaque nulla
<luca. phar. 5.792>	Vult differre mora. non maesti pectora Magni
<luca. phar. 5.793>	Sustinet amplexa dulci, non colla tenere,
<luca. phar. 5.794>	Extremusque perit tam longi fructus amoris.
<luca. phar. 5.795>	Praecipitantque suos luctus, neuterque recedens
<luca. phar. 5.796>	Sustinuit dixisse: "uale"; uitamque per omnem
<luca. phar. 5.797>	Nulla fuit tam maesta dies; nam cetera damna
<luca. phar. 5.798>	Durata iam mente malis firmaque tulerunt.
<luca. phar. 5.799>	Labitur infelix manibusque excepta suorum
<luca. phar. 5.800>	Fertur ad aequoreas ac se prosternit harenas
<luca. phar. 5.801>	Litoraque ipsa tenet tandemque illata carinae est.
<luca. phar. 5.802>	Non sic infelix patriam portusque reliquit
<luca. phar. 5.803>	Hesperios, saeui premerent cum Caesaris arma.
<luca. phar. 5.804>	Fida comes Magni uadit duce sola relicto
<luca. phar. 5.805>	Pompeiumque fugit. Quae nox tibi proxima uenit
<luca. phar. 5.806>	Insomnis! uiduo tum primum frigida lecto,
<luca. phar. 5.807>	Atque insueta quies uni, nudumque marito
<luca. phar. 5.808>	Non haerente latus. Somno quam saepe grauata
<luca. phar. 5.809>	Deceptis uacuum manibus complexa cubile est
<luca. phar. 5.810>	Atque oblita fugae quaesiuit nocte maritum!
<luca. phar. 5.811>	Nam quamuis flamma tacitas urente medullas
<luca. phar. 5.812>	Non iuuat in toto corpus iactare cubili
<luca. phar. 5.813>	Seruatur pars illa tori. Caruisse timebat
<luca. phar. 5.814>	Pompeio; sed non Superi tam laeta parabant:
<luca. phar. 5.815>	Instabat, miserae Magnum quae redderet, hora.
<luca. phar. 6.1>	Postquam castra duces, pugnae iam mente, propinqui
<luca. phar. 6.2>	Imposuere iugis admotaque comminus arma
<luca. phar. 6.3>	Parque suum uidere dei, capere omnia Caesar
<luca. phar. 6.4>	Moenia Graiorum spernit Martemque secundum
<luca. phar. 6.5>	Iam nisi de genero fatis debere recusat.
<luca. phar. 6.6>	Funestam mundo uotis petit omnibus horam,
<luca. phar. 6.7>	In casus quae cuncta ferat; placet alea fati
<luca. phar. 6.8>	Alterutrum mersura caput. Ter collibus omnis
<luca. phar. 6.9>	Explicuit turmas et signa minantia pugnam,
<luca. phar. 6.10>	Testatus numquam Latiae se desse ruinae.
<luca. phar. 6.11>	Vt uidet ad nullos exciri posse tumultus
<luca. phar. 6.12>	In pugnam generum, sed clauso fidere uallo,
<luca. phar. 6.13>	Signa mouet tectusque uia dumosa per arua
<luca. phar. 6.14>	Dyrrachii praeceps rapiendas tendit ad arcis.
<luca. phar. 6.15>	Hoc iter aequoreo praecepit limite Magnus,
<luca. phar. 6.16>	Quemque uocat collem Taulantius incola Petram,
<luca. phar. 6.17>	Insedit castris Ephyreaque moenia seruat,
<luca. phar. 6.18>	Defendens tutam uel solis turribus urbem.
<luca. phar. 6.19>	Non opus hanc ueterum nec moles structa tuetur
<luca. phar. 6.20>	Humanusque labor, facilis, licet ardua tollat,
<luca. phar. 6.21>	Cedere uel bellis uel cuncta mouentibus annis;
<luca. phar. 6.22>	Sed munimen habet nullo quassabile ferro
<luca. phar. 6.23>	Naturam sedemque loci; nam clausa profundo
<luca. phar. 6.24>	Vndique praecipiti scopulisque uomentibus aequor
<luca. phar. 6.25>	Exiguo debet, quod non est insula, colli.
<luca. phar. 6.26>	Terribiles ratibus sustentant moenia cautes,
<luca. phar. 6.27>	Ioniumque furens, rabido cum tollitur austro,
<luca. phar. 6.28>	Templa domosque quatit spumatque in culmina pontus.
<luca. phar. 6.29>	Hic auidam belli rapuit spes improba mentem
<luca. phar. 6.30>	Caesaris, ut uastis diffusum collibus hostem
<luca. phar. 6.31>	Cingeret ignarum ducto procul aggere ualli.
<luca. phar. 6.32>	Metatur terras oculis, nec caespite tantum
<luca. phar. 6.33>	Contentus fragili subitos attollere muros,
<luca. phar. 6.34>	Ingentis cautes auulsaque saxa metallis
<luca. phar. 6.35>	Graiorumque domos direptaque moenia transfert.
<luca. phar. 6.36>	Extruitur quod non aries impellere saeuus,
<luca. phar. 6.37>	Quod non ulla queat uiolenti machina belli;
<luca. phar. 6.38>	Franguntur montes planumque per ardua Caesar
<luca. phar. 6.39>	Ducit opus: pandit fossas turritaque summis
<luca. phar. 6.40>	Disponit castella iugis, magnoque recessu
<luca. phar. 6.41>	Amplexus fines, saltus, nemorosaque tesqua
<luca. phar. 6.42>	Et siluas, uastaque feras indagine claudit.
<luca. phar. 6.43>	Non desunt campi, non desunt pabula Magno,
<luca. phar. 6.44>	Castraque Caesareo circumdatus aggere mutat.
<luca. phar. 6.45>	Flumina tot cursus illic exorta fatigant,
<luca. phar. 6.46>	Illic mersa suos, operumque ut summa reuisat,
<luca. phar. 6.47>	Defessus Caesar mediis intermanet agris.
<luca. phar. 6.48>	Nunc uetus Iliacos attollat fabula muros
<luca. phar. 6.49>	Ascribatque deis; fragili circumdata testa
<luca. phar. 6.50>	Moenia mirentur refugi Babylonia Parthi:
<luca. phar. 6.51>	En quantum Tigris, quantum celer ambit Orontes,
<luca. phar. 6.52>	Assyriis quantum populis telluris eoae
<luca. phar. 6.53>	Sufficit in regnum, subitum bellique tumultu
<luca. phar. 6.54>	Raptum clausit opus. Tanti periere labores;
<luca. phar. 6.55>	Tot potuere manus aut iungere Seston Abydo
<luca. phar. 6.56>	Ingestoque solo Phrixeum elidere pontum
<luca. phar. 6.57>	Aut Pelopis latis Ephyren abrumpere regnis
<luca. phar. 6.58>	Et ratibus longae flexus donare Maleae
<luca. phar. 6.59>	Aut aliquem mundi, quamuis natura negasset,
<luca. phar. 6.60>	In melius mutare locum. coit area belli:
<luca. phar. 6.61>	Hic alitur sanguis terras fluxurus in omnis,
<luca. phar. 6.62>	Hic et Thessalicae clades Libycaeque tenentur;
<luca. phar. 6.63>	Aestuat angusta rabies ciuilis harena.
<luca. phar. 6.64>	Prima quidem surgens operum structura fefellit
<luca. phar. 6.65>	Pompeium, ueluti mediae qui tutus in aruis
<luca. phar. 6.66>	Sicaniae rabidum nescit latrare Pelorum,
<luca. phar. 6.67>	Aut uaga cum Tethys Rutupinaque litora feruent,
<luca. phar. 6.68>	Vnda Caledonios fallit turbata Britannos.
<luca. phar. 6.69>	Vt primum uasto saeptas uidet aggere terras,
<luca. phar. 6.70>	Ipse quoque a tuta deducens agmina Petra
<luca. phar. 6.71>	Diuersis spargit tumulis, ut Caesaris arma
<luca. phar. 6.72>	Laxet et effuso claudentem milite tendat,
<luca. phar. 6.73>	Ac tantum saepti uallo sibi uindicat agri,
<luca. phar. 6.74>	Parua Mycenaeae quantum sacrata Dianae
<luca. phar. 6.75>	Distat ab excelsa nemoralis Aricia Roma,
<luca. phar. 6.76>	Quoque modo terrae praelapsus moenia Thybris
<luca. phar. 6.77>	In mare descendit, si nusquam torqueat amnem.
<luca. phar. 6.78>	Classica nulla sonant iniussaque tela uagantur,
<luca. phar. 6.79>	Et fit saepe nefas iaculum temptante lacerto.
<luca. phar. 6.80>	Maior cura duces miscendis abstrahit armis:
<luca. phar. 6.81>	Pompeium exhaustae praebenda ad gramina terrae,
<luca. phar. 6.82>	Quae currens obtriuit eques; gradibusque citatis
<luca. phar. 6.83>	Vngula frondentem discussit cornea campum.
<luca. phar. 6.84>	Belliger attonsis sonipes defessus in aruis,
<luca. phar. 6.85>	Aduectos cum plena ferant praesepia culmos,
<luca. phar. 6.86>	Ore nouas poscens moribundus labitur herbas
<luca. phar. 6.87>	Et tremulo medios abrumpit poplite gyros.
<luca. phar. 6.88>	Corpora dum soluit tabes et digerit artus,
<luca. phar. 6.89>	Traxit iners caelum fluidae contagia pestis
<luca. phar. 6.90>	Obscuram in nubem. Tali spiramine Nesis
<luca. phar. 6.91>	Emittit Stygium nebulosis aera saxis,
<luca. phar. 6.92>	Antraque letiferi rabiem Typhonis anhelant.
<luca. phar. 6.93>	Inde labant populi, caeloque paratior unda
<luca. phar. 6.94>	Omne pati uirus durauit uiscera caeno.
<luca. phar. 6.95>	Iam riget atra cutis distentaque lumina rumpit,
<luca. phar. 6.96>	Igneaque in uultus et sacro feruida morbo
<luca. phar. 6.97>	Pestis abit, fessumque caput se ferre recusat.
<luca. phar. 6.98>	Iam magis atque magis praeceps agit omnia fatum,
<luca. phar. 6.99>	Nec medii dirimunt morbi uitamque necemque,
<luca. phar. 6.100>	Sed languor cum morte uenit, turbaque cadentum
<luca. phar. 6.101>	Aucta lues, dum mixta iacent incondita uiuis
<luca. phar. 6.102>	Corpora; nam miseros ultra tentoria ciues
<luca. phar. 6.103>	Spargere funus erat. Tamen hos minuere labores
<luca. phar. 6.104>	A tergo pelagus pulsusque aquilonibus aer
<luca. phar. 6.105>	Litoraque et plenae peregrina messe carinae.
<luca. phar. 6.106>	At liber terrae spatiosis collibus hostis
<luca. phar. 6.107>	Aere non pigro nec inertibus angitur undis,
<luca. phar. 6.108>	Sed patitur saeuam, ueluti circumdatus arta
<luca. phar. 6.109>	Obsidione, famem. Nondum turgentibus altam
<luca. phar. 6.110>	In segetem culmis cernit miserabile uulgus
<luca. phar. 6.111>	In pecudum cecidisse cibos et carpere dumos
<luca. phar. 6.112>	Et foliis spoliare nemus letumque minantis
<luca. phar. 6.113>	Vellere ab ignotis dubias radicibus herbas;
<luca. phar. 6.114>	Quae mollire queunt flamma, quae frangere morsu
<luca. phar. 6.115>	Quaeque per abrasas utero demittere fauces,
<luca. phar. 6.116>	Plurimaque humanis ante hoc incognita mensis
<luca. phar. 6.117>	Diripiens miles saturum tamen obsidet hostem.
<luca. phar. 6.118>	Vt primum libuit ruptis euadere claustris
<luca. phar. 6.119>	Pompeio cunctasque sibi permittere terras,
<luca. phar. 6.120>	Non obscura petit latebrosae tempora noctis
<luca. phar. 6.121>	Et raptum furto soceri cessantibus armis
<luca. phar. 6.122>	Dedignatur iter: latis exire ruinis
<luca. phar. 6.123>	Quaerit et impulso turres confringere uallo
<luca. phar. 6.124>	Perque omnis gladios et qua uia caede paranda est.
<luca. phar. 6.125>	Opportuna tamen ualli pars uisa propinqui,
<luca. phar. 6.126>	Qua Minuci castella uacant et confraga densis
<luca. phar. 6.127>	Arboribus dumeta tegunt. Hic puluere nullo
<luca. phar. 6.128>	Proditus agmen agit subitusque in moenia uenit.
<luca. phar. 6.129>	Tot simul e campis Latiae fulsere uolucres,
<luca. phar. 6.130>	Tot cecinere tubae. Ne quid uictoria ferro
<luca. phar. 6.131>	Deberet, pauor attonitos confecerat hostes.
<luca. phar. 6.132>	Quod solum ualuit uirtus, iacuere perempti,
<luca. phar. 6.133>	Debuerant quo stare loco; qui uulnera ferrent,
<luca. phar. 6.134>	Iam derant, et nimbus agens tot tela peribat.
<luca. phar. 6.135>	Tum piceos uoluunt immissae lampades ignes,
<luca. phar. 6.136>	Tum quassae nutant turres lapsumque minantur.
<luca. phar. 6.137>	Roboris impacti crebros uomit agger ad ictus.
<luca. phar. 6.138>	Iam Pompeianae celsi super ardua ualli
<luca. phar. 6.139>	Exierant aquilae, iam mundi iura patebant:
<luca. phar. 6.140>	Quem non mille simul turmis nec Caesare toto
<luca. phar. 6.141>	Auferret Fortuna locum, uictoribus unus
<luca. phar. 6.142>	Eripuit uetuitque capi seque arma tenente
<luca. phar. 6.143>	Ac nondum strato Magnum uicisse negauit.
<luca. phar. 6.144>	Scaeua uiro nomen; castrorum in plebe merebat
<luca. phar. 6.145>	Ante feras Rhodani gentes; ibi sanguine multo
<luca. phar. 6.146>	Promotus Latiam longo gerit ordine uitem;
<luca. phar. 6.147>	Pronus ad omne nefas et qui nesciret, in armis
<luca. phar. 6.148>	Quam magnum uirtus crimen ciuilibus esset.
<luca. phar. 6.149>	Hic ubi quaerentis socios iam Marte relicto
<luca. phar. 6.150>	Tuta fugae cernit: "Quo uos pauor" inquit "adegit
<luca. phar. 6.151>	Impius et cunctis ignotus Caesaris armis?
<luca. phar. 6.152>	O famuli turpes, seruum pecus, absque cruore
<luca. phar. 6.153>	Terga datis morti? Cumulo uos desse uirorum
<luca. phar. 6.154>	Non pudet et bustis interque cadauera quaeri?
<luca. phar. 6.155>	Non ira saltem, iuuenes, pietate remota
<luca. phar. 6.156>	Stabitis? E cunctis, per quos erumperet hostis,
<luca. phar. 6.157>	Nos sumus electi. non paruo sanguine Magni
<luca. phar. 6.158>	Iste dies ierit. Peterem felicior umbras
<luca. phar. 6.159>	Caesaris in uultu; testem hunc Fortuna negauit:
<luca. phar. 6.160>	Pompeio laudante cadam. Confringite tela
<luca. phar. 6.161>	Pectoris impulsu iugulisque retundite ferrum.
<luca. phar. 6.162>	Iam longinqua petit puluis sonitusque ruinae,
<luca. phar. 6.163>	Securasque fragor concussit Caesaris aures.
<luca. phar. 6.164>	Vicimus, o socii; ueniet qui uindicet arces,
<luca. phar. 6.165>	Dum morimur." Mouit tantum uox illa furorem
<luca. phar. 6.166>	Quantum non primo succendunt classica cantu,
<luca. phar. 6.167>	Mirantesque uirum atque auidi spectare sequuntur
<luca. phar. 6.168>	Scituri iuuenes, numero deprensa locoque
<luca. phar. 6.169>	An plus quam mortem uirtus daret. Ille ruenti
<luca. phar. 6.170>	Aggere consistit primumque cadauera plenis
<luca. phar. 6.171>	Turribus euoluit subeuntisque obruit hostis
<luca. phar. 6.172>	Corporibus; totaeque uiro dant tela ruinae
<luca. phar. 6.173>	Roboraque et moles, hosti seque ipse minatur.
<luca. phar. 6.174>	Nunc sude, nunc duro contraria pectora conto
<luca. phar. 6.175>	Detrudit muris et ualli summa tenentis
<luca. phar. 6.176>	Amputat ense manus; caput obterit ossaque saxo
<luca. phar. 6.177>	Ac male defensum fragili compage cerebrum
<luca. phar. 6.178>	Dissipat; alterius flamma crinesque genasque
<luca. phar. 6.179>	Succendit; strident oculis ardentibus ignes.
<luca. phar. 6.180>	Vt primum cumulo crescente cadauera murum
<luca. phar. 6.181>	Admouere solo, non segnior extulit illum
<luca. phar. 6.182>	Saltus et in medias iecit super arma cateruas,
<luca. phar. 6.183>	Quam per summa rapit celerem uenabula pardum.
<luca. phar. 6.184>	Tunc densos inter cuneos compressus et omni
<luca. phar. 6.185>	Vallatus bello uincit, quem respicit, hostem.
<luca. phar. 6.186>	Iamque hebes et crasso non asper sanguine mucro;
<luca. phar. 6.187>	Percussum Scaeuae frangit, non uulnerat hostem
<luca. phar. 6.188>	Perdidit ensis opus, frangit sine uulnere membra.
<luca. phar. 6.189>	Illum tota premit moles, illum omnia tela.
<luca. phar. 6.190>	Nulla fuit non certa manus, non lancea felix,
<luca. phar. 6.191>	Parque nouum Fortuna uidet concurrere, bellum
<luca. phar. 6.192>	Atque uirum. Fortis crebris sonat ictibus umbo,
<luca. phar. 6.193>	Et galeae fragmenta cauae compressa perurunt
<luca. phar. 6.194>	Tempora, nec quidquam nudis uitalibus obstat
<luca. phar. 6.195>	Iam praeter stantis in summis ossibus hastas.
<luca. phar. 6.196>	Quid nunc, uaesani, iaculis leuibusue sagittis
<luca. phar. 6.197>	Perditis haesuros numquam uitalibus ictus?
<luca. phar. 6.198>	Hunc aut tortilibus uibrata falarica neruis
<luca. phar. 6.199>	Obruat aut uasti muralia pondera saxi;
<luca. phar. 6.200>	Hunc aries ferro ballistaque limite torta
<luca. phar. 6.201>	Promoueat. Stat non fragilis pro Caesare murus
<luca. phar. 6.202>	Pompeiumque tenet; iam pectora non tegit armis,
<luca. phar. 6.203>	Ac ueritus credi clipeo laeuaque uacasse
<luca. phar. 6.204>	Aut culpa uixisse sua, tot uulnera belli
<luca. phar. 6.205>	Solus obit densamque ferens in pectore siluam
<luca. phar. 6.206>	Iam gradibus fessis, in quem cadat, eligit hostem.
<luca. phar. 6.207>	Par pelagi monstris, Libycae sic belua terrae
<luca. phar. 6.208>	Sic Libycus densis elephans oppressus ab armis
<luca. phar. 6.209>	Omne repercussum squalenti missile tergo
<luca. phar. 6.210>	Frangit et haerentis mota cute discutit hastas;
<luca. phar. 6.211>	Viscera tuta latent penitus, citraque cruorem
<luca. phar. 6.212>	Confixae stant tela ferae; tot facta sagittis,
<luca. phar. 6.213>	Tot iaculis unam non explent uulnera mortem.
<luca. phar. 6.214>	Dictaea procul ecce manu Gortynis harundo
<luca. phar. 6.215>	Tenditur in Scaeuam, quae uoto certior omni
<luca. phar. 6.216>	In caput atque oculi laeuum descendit in orbem.
<luca. phar. 6.217>	Ille moras ferri neruorum et uincula rumpit
<luca. phar. 6.218>	Affixam uellens oculo pendente sagittam
<luca. phar. 6.219>	Intrepidus telumque suo cum lumine calcat.
<luca. phar. 6.220>	Pannonis haud aliter post ictum saeuior ursa,
<luca. phar. 6.221>	Cum iaculum parua Libys amentauit habena,
<luca. phar. 6.222>	Se rotat in uulnus telumque irata receptum
<luca. phar. 6.223>	Impetit et secum fugientem circumit hastam.
<luca. phar. 6.224>	Perdiderat uultum rabies; stetit imbre cruento
<luca. phar. 6.225>	Informis facie. Laetus fragor aethera pulsat
<luca. phar. 6.226>	Victorum; maiora uiris e sanguine paruo
<luca. phar. 6.227>	Gaudia non faceret conspectum in Caesare uulnus.
<luca. phar. 6.228>	Ille tegens alta suppressum mente furorem
<luca. phar. 6.229>	Mitis et a uultu penitus uirtute remota
<luca. phar. 6.230>	"Parcite" ait "ciues; procul hinc auertite ferrum,
<luca. phar. 6.231>	Collatura meae nil sunt iam uulnera morti:
<luca. phar. 6.232>	Non eget ingestis, sed uulsis pectore telis.
<luca. phar. 6.233>	Tollite et in Magni uiuentem ponite castris;
<luca. phar. 6.234>	Hoc uestro praestate duci; sit Scaeua relicti
<luca. phar. 6.235>	Caesaris exemplum potius quam mortis honestae."
<luca. phar. 6.236>	Credidit infelix simulatis uocibus Aulus
<luca. phar. 6.237>	Nec uidit recto gladium mucrone trementem
<luca. phar. 6.238>	Membraque captiui pariter laturus et arma
<luca. phar. 6.239>	Fulmineum mediis excepit faucibus ensem.
<luca. phar. 6.240>	Incaluit uirtus atque una caede refectus
<luca. phar. 6.241>	"Soluat" ait "poenas, Scaeuam quicumque subactum
<luca. phar. 6.242>	Sperauit; pacem gladio si quaerit ab isto
<luca. phar. 6.243>	Magnus, adorato summittat Caesare signa.
<luca. phar. 6.244>	An similem uestri segnemque ad fata putatis?
<luca. phar. 6.245>	Pompei uobis minor est causaeque senatus
<luca. phar. 6.246>	Quam mihi mortis amor." Simul haec effatur, et altus
<luca. phar. 6.247>	Caesareas puluis testatur adesse cohortes.
<luca. phar. 6.248>	Dedecus hic belli Magno crimenque remisit,
<luca. phar. 6.249>	Ne solum totae fugerent te, Scaeua, cateruae.
<luca. phar. 6.250>	Subducto qui Marte ruis: nam sanguine fuso
<luca. phar. 6.251>	Vires pugna dabat. Labentem turba suorum
<luca. phar. 6.252>	Excipit atque umeris defectum imponere gaudet.
<luca. phar. 6.253>	Ac uelut inclusum perfosso in pectore numen
<luca. phar. 6.254>	Et uiuam magnae speciem Virtutis adorant
<luca. phar. 6.255>	Telaque confixis certant euellere membris
<luca. phar. 6.256>	Exornantque deos ac nudum pectore Martem
<luca. phar. 6.257>	Armis, Scaeua, tuis, felix hoc nomine famae,
<luca. phar. 6.258>	Si tibi durus Hiber aut si tibi terga dedisset
<luca. phar. 6.259>	Cantaber exiguis aut longis Teutonus armis.
<luca. phar. 6.260>	Non tu bellorum spoliis ornare Tonantis
<luca. phar. 6.261>	Templa potes, non tu laetis ululare triumphis.
<luca. phar. 6.262>	Infelix, quanta dominum uirtute parasti!
<luca. phar. 6.263>	Non magis hac Magnus castrorum parte repulsus
<luca. phar. 6.264>	Intra claustra piger dilato Marte quieuit,
<luca. phar. 6.265>	Quam mare lassatur, cum se tollentibus euris
<luca. phar. 6.266>	Frangentem fluctus scopulum ferit aut latus alti
<luca. phar. 6.267>	Montis adest seramque sibi parat unda ruinam.
<luca. phar. 6.268>	Hinc uicina petens placido castella profundo
<luca. phar. 6.269>	Incursu gemini Martis rapit armaque late
<luca. phar. 6.270>	Spargit et effuso laxat tentoria campo,
<luca. phar. 6.271>	Mutandaeque iuuat permissa licentia terrae.
<luca. phar. 6.272>	Sic pleno Padus ore tumens super aggere tutas
<luca. phar. 6.273>	Excurrit ripas et totos concutit agros,
<luca. phar. 6.274>	Succubuit si qua tellus cumuloque furentem
<luca. phar. 6.275>	Vndarum non passa ruit, tunc flumine toto
<luca. phar. 6.276>	Transit et ignotos aperit sibi gurgite campos;
<luca. phar. 6.277>	Illos terra fugit dominos, his rura colonis
<luca. phar. 6.278>	Accedunt donante Pado. uix proelia Caesar
<luca. phar. 6.279>	Senserat, elatus specula quae prodidit ignis:
<luca. phar. 6.280>	Inuenit impulsos presso iam puluere muros,
<luca. phar. 6.281>	Frigidaque ut ueteris deprendit signa ruinae;
<luca. phar. 6.282>	Accendit pax ipsa loci mouitque furorem
<luca. phar. 6.283>	Pompeiana quies et uicto Caesare somnus.
<luca. phar. 6.284>	Ire uel in clades properat, dum gaudia turbet.
<luca. phar. 6.285>	Torquato ruit inde minax, qui Caesaris arma
<luca. phar. 6.286>	Segnius haud uidit quam malo nauta tremente
<luca. phar. 6.287>	Omnia subducit Circaeae uela procellae,
<luca. phar. 6.288>	Agminaque interius muro breuiore recepit,
<luca. phar. 6.289>	Densius ut parua disponeret arma corona.
<luca. phar. 6.290>	Transierat primi Caesar munimina ualli
<luca. phar. 6.291>	Cum super e totis immisit collibus arma
<luca. phar. 6.292>	Effuditque acies obsaeptum Magnus in hostem.
<luca. phar. 6.293>	Non sic Aetnaeis habitans in uallibus horret
<luca. phar. 6.294>	Enceladum, spirante noto, cum tota cauernas
<luca. phar. 6.295>	Egerit et torrens in campos defluit Aetna,
<luca. phar. 6.296>	Caesaris ut miles, glomerato puluere uictus
<luca. phar. 6.297>	Ante aciem, caeci trepidus sub nube timoris,
<luca. phar. 6.298>	Hostibus occurrit fugiens inque ipsa pauendo
<luca. phar. 6.299>	Fata ruit. Totus mitti ciuilibus armis
<luca. phar. 6.300>	Vsque uel in pacem potuit cruor: ipse furentis
<luca. phar. 6.301>	Dux tenuit gladios. Felix ac libera legum,
<luca. phar. 6.302>	Roma, fores iurisque tui, uicisset in illo
<luca. phar. 6.303>	Si tibi Sulla loco. Dolet heu semperque dolebit
<luca. phar. 6.304>	Quod scelerum, Caesar, prodest tibi summa tuorum,
<luca. phar. 6.305>	Cum genero pugnasse pio. Pro tristia fata!
<luca. phar. 6.306>	Non Vticae Libye clades, Hispania Mundae
<luca. phar. 6.307>	Flesset et infando pollutus sanguine Nilus
<luca. phar. 6.308>	Nobilius Phario gestasset rege cadauer,
<luca. phar. 6.309>	Nec Iuba Marmaricas nudus pressisset harenas
<luca. phar. 6.310>	Poenorumque umbras placasset sanguine fuso
<luca. phar. 6.311>	Scipio, nec sancto caruisset uita Catone.
<luca. phar. 6.312>	Vltimus esse dies potuit tibi, Roma, malorum,
<luca. phar. 6.313>	Exire e mediis potuit Pharsalia fatis.
<luca. phar. 6.314>	Deserit auerso possessam numine sedem
<luca. phar. 6.315>	Caesar et Emathias lacero petit agmine terras.
<luca. phar. 6.316>	Arma secuturum soceri quacumque fugasset
<luca. phar. 6.317>	Temptauere suo comites deuertere Magnum
<luca. phar. 6.318>	Hortatu, patrias sedes atque hoste carentem
<luca. phar. 6.319>	Ausoniam peteret. "Numquam me Caesaris" inquit
<luca. phar. 6.320>	"Exemplo reddam patria, numquamque uidebit
<luca. phar. 6.321>	Me nisi dimisso redeuntem milite Roma.
<luca. phar. 6.322>	Hesperiam potui motu surgente tenere,
<luca. phar. 6.323>	Si uellem patriis aciem committere templis
<luca. phar. 6.324>	Ac medio pugnare foro. Dum bella relegem,
<luca. phar. 6.325>	Extremum Scythici transcendam frigoris orbem
<luca. phar. 6.326>	Ardentesque plagas. Victor tibi, Roma, quietem
<luca. phar. 6.327>	Eripiam, qui, ne premerent te proelia, fugi?
<luca. phar. 6.328>	A potius, ne quid bello patiaris in isto,
<luca. phar. 6.329>	Te Caesar putet esse suam." Sic fatus in ortus
<luca. phar. 6.330>	Phoebeos condixit iter terraeque secutus
<luca. phar. 6.331>	Deuia, qua uastos aperit Candauia saltus,
<luca. phar. 6.332>	Contigit Emathiam, bello quam fata parabant.
<luca. phar. 6.333>	Thessaliam, qua parte diem brumalibus horis
<luca. phar. 6.334>	Attollit Titan, rupes Ossaea coercet;
<luca. phar. 6.335>	Cum per summa poli Phoebum trahit altior aestas,
<luca. phar. 6.336>	Pelion opponit radiis nascentibus umbras;
<luca. phar. 6.337>	At medios ignes caeli rapidique Leonis
<luca. phar. 6.338>	Solstitiale caput nemorosus summouet Othrys.
<luca. phar. 6.339>	Excipit aduersos zephyros et Iapyga Pindus
<luca. phar. 6.340>	Et maturato praecidit uespere lucem;
<luca. phar. 6.341>	Nec metuens imi borean habitator Olympi
<luca. phar. 6.342>	Lucentem totis ignorat noctibus Arcton.
<luca. phar. 6.343>	Hos inter montis, media qui ualle premuntur,
<luca. phar. 6.344>	Perpetuis quondam latuere paludibus agri,
<luca. phar. 6.345>	Flumina dum campi retinent nec peruia Tempe
<luca. phar. 6.346>	Dant aditus pelagi stagnumque implentibus unus
<luca. phar. 6.347>	Crescere cursus erat. Postquam discessit Olympo
<luca. phar. 6.348>	Herculea grauis Ossa manu subitaeque ruinam
<luca. phar. 6.349>	Sensit aquae Nereus, melius mansura sub undis
<luca. phar. 6.350>	Emathis aequorei regnum Pharsalos Achillis
<luca. phar. 6.351>	Eminet et, prima Rhoeteia litora pinu
<luca. phar. 6.352>	Quae tetigit, Phylace Pteleosque et Dorion ira
<luca. phar. 6.353>	Flebile Pieridum, Trachin pretioque nefandae
<luca. phar. 6.354>	Lampados Herculeis fortis Meliboea pharetris
<luca. phar. 6.355>	Atque olim Larisa potens, ubi nobile quondam
<luca. phar. 6.356>	Nunc super Argos arant, ueteres ubi fabula Thebas
<luca. phar. 6.357>	Monstrat Echionias, ubi quondam Pentheos exul
<luca. phar. 6.358>	Colla caputque ferens supremo tradidit igni
<luca. phar. 6.359>	Questa, quod hoc solum nato rapuisset, Agaue.
<luca. phar. 6.360>	Ergo abrupta palus multos discessit in amnes.
<luca. phar. 6.361>	Purus in occasus, parui sed gurgitis, Aeas
<luca. phar. 6.362>	Ionio fluit inde mari, nec fortior undis
<luca. phar. 6.363>	Labitur auectae pater Isidis et tuus, Oeneu,
<luca. phar. 6.364>	Paene gener crassis oblimat Echinadas undis,
<luca. phar. 6.365>	Et Meleagream maculatus sanguine Nessi
<luca. phar. 6.366>	Euenos Calydona secat. Ferit amne citato
<luca. phar. 6.367>	Maliacas Spercheos aquas, et flumine puro
<luca. phar. 6.368>	Irrigat Amphrysos famulantis pascua Phoebi,
<luca. phar. 6.369>	Quique nec umentis nebulas nec rore madentem
<luca. phar. 6.370>	Aera nec tenues uentos suspirat, Anauros,
<luca. phar. 6.371>	Et quisquis pelago per se non cognitus amnis
<luca. phar. 6.372>	Peneo donauit aquas. It gurgite rapto
<luca. phar. 6.373>	Apidanos numquamque celer, nisi mixtus, Enipeus.
<luca. phar. 6.374>	Accipit Asopos cursus Phoenixque Melasque.
<luca. phar. 6.375>	Solus, in alterius nomen cum uenerit undae,
<luca. phar. 6.376>	Defendit Titaresos aquas lapsusque superne
<luca. phar. 6.377>	Gurgite Penei pro siccis utitur aruis;
<luca. phar. 6.378>	Hunc fama est Stygiis manare paludibus amnem
<luca. phar. 6.379>	Et capitis memorem fluuii contagia uilis
<luca. phar. 6.380>	Nolle pati superumque sibi seruare timorem.
<luca. phar. 6.381>	Vt primum emissis patuerunt amnibus arua,
<luca. phar. 6.382>	Pinguis Bebrycio discessit uomere sulcus;
<luca. phar. 6.383>	Mox Lelegum dextra pressum descendit aratrum;
<luca. phar. 6.384>	Aeolidae Dolopesque solum fregere coloni
<luca. phar. 6.385>	Et Magnetes equis, Minyae gens cognita remis.
<luca. phar. 6.386>	Illic semiferos Ixionidas Centauros
<luca. phar. 6.387>	Feta Pelethroniis nubes effudit in antris:
<luca. phar. 6.388>	Aspera te Pholoes frangentem, Monyche, saxa,
<luca. phar. 6.389>	Teque sub Oetaeo torquentem uertice uulsas,
<luca. phar. 6.390>	Rhoete ferox, quas uix boreas inuerteret, ornos,
<luca. phar. 6.391>	Hospes et Alcidae magni, Phole, teque per amnem
<luca. phar. 6.392>	Improbe Lernaeas uector passure sagittas,
<luca. phar. 6.393>	Teque, senex Chiron, gelido qui sidere fulgens
<luca. phar. 6.394>	Impetis Haemonio maiorem Scorpion arcu.
<luca. phar. 6.395>	Hac tellure feri micuerunt semina Martis.
<luca. phar. 6.396>	Primus ab aequorea percussis cuspide saxis
<luca. phar. 6.397>	Thessalicus sonipes, bellis feralibus omen,
<luca. phar. 6.398>	Exiluit, primus chalybem frenosque momordit
<luca. phar. 6.399>	Spumauitque nouis Lapithae domitoris habenis.
<luca. phar. 6.400>	Prima fretum scindens Pagasaeo litore pinus
<luca. phar. 6.401>	Terrenum ignotas hominem proiecit in undas.
<luca. phar. 6.402>	Primus Thessalicae rector telluris Ionos
<luca. phar. 6.403>	In formam calidae percussit pondera massae,
<luca. phar. 6.404>	Fudit et argentum flammis aurumque moneta
<luca. phar. 6.405>	Fregit et immensis coxit fornacibus aera.
<luca. phar. 6.406>	Illic quod populos scelerata impegit in arma,
<luca. phar. 6.407>	Diuitias numerare datum est. Hinc maxima serpens
<luca. phar. 6.408>	Descendit Python Cirrhaeaque fluxit in arua,
<luca. phar. 6.409>	Vnde et Thessalicae ueniunt ad Pythia laurus.
<luca. phar. 6.410>	Impius hinc prolem superis immisit Aloeus,
<luca. phar. 6.411>	Inseruit celsis prope se cum Pelion astris
<luca. phar. 6.412>	Sideribusque uias incurrens abstulit Ossa.
<luca. phar. 6.413>	Hac ubi damnata fatis tellure locarunt
<luca. phar. 6.414>	Castra duces, cunctos belli praesaga futuri
<luca. phar. 6.415>	Mens agitat, summique grauem discriminis horam
<luca. phar. 6.416>	Aduentare palam est, propius iam fata moueri.
<luca. phar. 6.417>	Degeneres trepidant animi peioraque uersant;
<luca. phar. 6.418>	Ad dubios pauci praesumpto robore casus
<luca. phar. 6.419>	Spemque metumque ferunt. Turbae sed mixtus inerti
<luca. phar. 6.420>	Sextus erat, Magno proles non digna parente,
<luca. phar. 6.421>	Qui mox Scyllaeis exul grassatus in undis
<luca. phar. 6.422>	Polluit aequoreos Siculus pirata triumphos.
<luca. phar. 6.423>	Qui stimulante metu fati praenoscere cursus
<luca. phar. 6.424>	Impatiensque morae uenturisque omnibus aeger
<luca. phar. 6.425>	Non tripodas Deli, non Pythia consulit antra
<luca. phar. 6.426>	Nec quaesisse libet, primis quid frugibus altrix
<luca. phar. 6.427>	Aere Iouis Dodona sonet, quis noscere fibra
<luca. phar. 6.428>	Fata queat, quis prodat aues, quis fulgura caeli
<luca. phar. 6.429>	Seruet et Assyria scrutetur sidera cura,
<luca. phar. 6.430>	Aut si quid tacitum, sed fas erat. Ille supernis
<luca. phar. 6.431>	Detestanda deis saeuorum arcana magorum
<luca. phar. 6.432>	Nouerat et tristis sacris feralibus aras,
<luca. phar. 6.433>	Vmbrarum Ditisque fidem, miseroque liquebat
<luca. phar. 6.434>	Scire parum superos. uanum saeuumque furorem
<luca. phar. 6.435>	Adiuuat ipse locus uicinaque moenia castris
<luca. phar. 6.436>	Haemonidum, ficti quas nulla licentia monstri
<luca. phar. 6.437>	Transierit, quarum quidquid non creditur ars est.
<luca. phar. 6.438>	Thessala quin etiam tellus herbasque nocentes
<luca. phar. 6.439>	Rupibus ingenuit sensuraque saxa canentes
<luca. phar. 6.440>	Arcanum ferale magos. Ibi plurima surgunt
<luca. phar. 6.441>	Vim factura deis, et terris hospita Colchis
<luca. phar. 6.442>	Legit in Haemoniis, quas non aduexerat, herbas.
<luca. phar. 6.443>	Impia tot populis, tot surdas gentibus aures
<luca. phar. 6.444>	Caelicolum dirae conuertunt carmina gentis.
<luca. phar. 6.445>	Vna per aetherios exit uox illa recessus
<luca. phar. 6.446>	Verbaque ad inuitum perfert cogentia numen,
<luca. phar. 6.447>	Quod non cura poli caelique uolubilis umquam
<luca. phar. 6.448>	Auocat. Infandum tetigit cum sidera murmur
<luca. phar. 6.449>	Tunc Babylon Persea licet secretaque Memphis
<luca. phar. 6.450>	Omne uetustorum soluat penetrale magorum,
<luca. phar. 6.451>	Abducet superos alienis Thessalis aris.
<luca. phar. 6.452>	Carmine Thessalidum dura in praecordia fluxit
<luca. phar. 6.453>	Non fatis addictus amor, flammisque seueri
<luca. phar. 6.454>	Illicitis arsere senes. nec noxia tantum
<luca. phar. 6.455>	Pocula proficiunt aut cum turgentia suco
<luca. phar. 6.456>	Frontis amaturae subducunt pignora fetae:
<luca. phar. 6.457>	Mens hausti nulla sanie polluta ueneni
<luca. phar. 6.458>	Excantata perit. Quos non concordia mixti
<luca. phar. 6.459>	Alligat ulla tori blandaeque potentia formae,
<luca. phar. 6.460>	Traxerunt torti magica uertigine fili.
<luca. phar. 6.461>	Cessauere uices rerum, dilataque longa
<luca. phar. 6.462>	Haesit nocte dies; legi non paruit aether,
<luca. phar. 6.463>	Torpuit et praeceps audito carmine mundus,
<luca. phar. 6.464>	Axibus et rapidis impulsos Iuppiter urgens
<luca. phar. 6.465>	Miratur non ire polos. Nunc omnia complent
<luca. phar. 6.466>	Imbribus et calido praeducunt nubila Phoebo
<luca. phar. 6.467>	Et tonat ignaro caelum Ioue; uocibus isdem
<luca. phar. 6.468>	Vmentis late nebulas nimbosque solutis
<luca. phar. 6.469>	Excussere comis. uentis cessantibus aequor
<luca. phar. 6.470>	Intumuit; rursus uetitum sentire procellas
<luca. phar. 6.471>	Conticuit turbante noto, puppimque ferentes
<luca. phar. 6.472>	In uentum tumuere sinus. De rupe pependit
<luca. phar. 6.473>	Abscisa fixus torrens, amnisque cucurrit
<luca. phar. 6.474>	Non qua pronus erat. Nilum non extulit aestas;
<luca. phar. 6.475>	Maeander direxit aquas, Rhodanumque morantem
<luca. phar. 6.476>	Praecipitauit Arar. Summisso uertice montes
<luca. phar. 6.477>	Explicuere iugum; nubes suspexit Olympus,
<luca. phar. 6.478>	Solibus et nullis Scythicae, cum bruma rigeret,
<luca. phar. 6.479>	Dimaduere niues. impulsam sidere Tethyn
<luca. phar. 6.480>	Reppulit Haemonium defenso litore carmen.
<luca. phar. 6.481>	Terra quoque immoti concussit ponderis axes
<luca. phar. 6.482>	Et medium uergens titubauit nisus in orbem.
<luca. phar. 6.483>	Tantae molis onus percussum uoce recessit
<luca. phar. 6.484>	Perspectumque dedit circumlabentis Olympi.
<luca. phar. 6.485>	Omne potens animal leti genitumque nocere
<luca. phar. 6.486>	Et pauet Haemonias et mortibus instruit artes.
<luca. phar. 6.487>	Has auidae tigres et nobilis ira leonum
<luca. phar. 6.488>	Ore fouent blando; gelidos his explicat orbes
<luca. phar. 6.489>	Inque pruinoso coluber distenditur aruo.
<luca. phar. 6.490>	Viperei coeunt abrupto corpore nodi
<luca. phar. 6.491>	Humanoque cadit serpens afflata ueneno.
<luca. phar. 6.492>	Quis labor hic superis cantus herbasque sequendi
<luca. phar. 6.493>	Spernendique timor? cuius commercia pacti
<luca. phar. 6.494>	Obstrictos habuere deos? parere necesse est
<luca. phar. 6.495>	An iuuat? ignota tantum pietate merentur
<luca. phar. 6.496>	An tacitis ualuere minis? hoc iuris in omnis
<luca. phar. 6.497>	Est illis superos, an habent haec carmina certum
<luca. phar. 6.498>	Imperiosa deum qui mundum cogere, quidquid
<luca. phar. 6.499>	Cogitur ipse, potest? Illis et sidera primum
<luca. phar. 6.500>	Praecipiti deducta polo, Phoebeque serena
<luca. phar. 6.501>	Non aliter diris uerborum obsessa uenenis
<luca. phar. 6.502>	Palluit et nigris terrenisque ignibus arsit,
<luca. phar. 6.503>	Quam si fraterna prohiberet imagine tellus
<luca. phar. 6.504>	Insereretque suas flammis caelestibus umbras,
<luca. phar. 6.505>	Et patitur tantos cantu depressa labores
<luca. phar. 6.506>	Donec suppositas propior despumet in herbas.
<luca. phar. 6.507>	Hos scelerum ritus, haec dirae carmina gentis
<luca. phar. 6.508>	Effera damnarat nimiae pietatis Erictho
<luca. phar. 6.509>	Inque nouos ritus pollutam duxerat artem.
<luca. phar. 6.510>	Illi namque nefas urbis summittere tecto
<luca. phar. 6.511>	Aut laribus ferale caput desertaque busta
<luca. phar. 6.512>	Incolit et tumulos expulsis obtinet umbris
<luca. phar. 6.513>	Grata deis Erebi. coetus audire silentum,
<luca. phar. 6.514>	Nosse domos Stygias arcanaque Ditis operti
<luca. phar. 6.515>	Non superi, non uita uetat. Tenet ora profanae
<luca. phar. 6.516>	Foeda situ macies, caeloque ignota sereno
<luca. phar. 6.517>	Terribilis Stygio facies pallore grauatur
<luca. phar. 6.518>	Impexis onerata comis; si nimbus et atrae
<luca. phar. 6.519>	Sidera subducunt nubes, tunc Thessala nudis
<luca. phar. 6.520>	Egreditur bustis nocturnaque fulmina captat.
<luca. phar. 6.521>	Semina fecundae segetis calcata perussit
<luca. phar. 6.522>	Et non letiferas spirando perdidit auras.
<luca. phar. 6.523>	Nec superos orat nec cantu supplice numen
<luca. phar. 6.524>	Auxiliare uocat nec fibras illa litantis
<luca. phar. 6.525>	Nouit; funereas aris imponere flammas
<luca. phar. 6.526>	Gaudet et accenso rapuit quae tura sepulchro.
<luca. phar. 6.527>	Omne nefas superi prima iam uoce precantis
<luca. phar. 6.528>	Concedunt carmenque timent audire secundum.
<luca. phar. 6.529>	Viuentes animas et adhuc sua membra regentes
<luca. phar. 6.530>	Infodit busto, fatis debentibus annos
<luca. phar. 6.531>	Mors inuita subit, peruersa funera pompa
<luca. phar. 6.532>	Rettulit a tumulis, fugere cadauera lectum.
<luca. phar. 6.533>	Fumantis iuuenum cineres ardentiaque ossa
<luca. phar. 6.534>	E mediis rapit illa rogis ipsamque, parentes
<luca. phar. 6.535>	Quam tenuere, facem nigroque uolantia fumo
<luca. phar. 6.536>	Feralis fragmenta tori, uestesque fluentes
<luca. phar. 6.537>	Colligit in cineres et olentis membra fauillas.
<luca. phar. 6.538>	Ast ubi seruantur saxis, quibus intimus umor
<luca. phar. 6.539>	Ducitur, et tracta durescunt tabe medullae
<luca. phar. 6.540>	Corpora, tunc omnis auide desaeuit in artus
<luca. phar. 6.541>	Immergitque manus oculis gaudetque gelatos
<luca. phar. 6.542>	Effodisse orbes et siccae pallida rodit
<luca. phar. 6.543>	Excrementa manus. Laqueum nodosque nocentis
<luca. phar. 6.544>	Ore suo rumpit, pendentia corpora carpsit
<luca. phar. 6.545>	Abrasitque cruces percussaque uiscera nimbis
<luca. phar. 6.546>	Vulsit et incoctas admisso sole medullas.
<luca. phar. 6.547>	Insertum manibus chalybem nigramque per artus
<luca. phar. 6.548>	Stillantis tabi saniem uirusque coactum
<luca. phar. 6.549>	Sustulit et neruo morsus retinente pependit.
<luca. phar. 6.550>	Et quodcumque iacet nuda tellure cadauer,
<luca. phar. 6.551>	Ante feras uolucresque sedet nec carpere membra
<luca. phar. 6.552>	Vult ferro manibusque suis morsusque luporum
<luca. phar. 6.553>	Exspectat siccis raptura e faucibus artus.
<luca. phar. 6.554>	Nec cessant a caede manus, si sanguine uiuo
<luca. phar. 6.555>	Est opus, erumpat iugulo qui primus aperto,
<luca. phar. 6.556>	Nec refugit caedes, uiuum si sacra cruorem
<luca. phar. 6.557>	Extaque funereae poscunt trepidantia mensae;
<luca. phar. 6.558>	Vulnere sic uentris, non qua natura uocabat,
<luca. phar. 6.559>	Extrahitur partus calidis ponendus in aris;
<luca. phar. 6.560>	Et quotiens saeuis opus est ac fortibus umbris,
<luca. phar. 6.561>	Ipsa facit manes: hominum mors omnis in usu est.
<luca. phar. 6.562>	Illa genae florem primaeuo corpore uulsit,
<luca. phar. 6.563>	Illa comam laeua morienti abscidit ephebo.
<luca. phar. 6.564>	Saepe etiam caris cognato in funere dira
<luca. phar. 6.565>	Thessalis incubuit membris atque oscula figens
<luca. phar. 6.566>	Truncauitque caput compressaque dentibus ora
<luca. phar. 6.567>	Laxauit siccoque haerentem gutture linguam
<luca. phar. 6.568>	Praemordens gelidis infundit murmura labris
<luca. phar. 6.569>	Arcanumque nefas Stygias mandauit ad umbras.
<luca. phar. 6.570>	Hanc ut fama loci Pompeio prodidit, alta
<luca. phar. 6.571>	Nocte poli, Titan medium quo tempore ducit
<luca. phar. 6.572>	Sub nostra tellure diem, deserta per arua
<luca. phar. 6.573>	Carpit iter. fidi scelerum suetique ministri
<luca. phar. 6.574>	Effractos circum tumulos ac busta uagati
<luca. phar. 6.575>	Conspexere procul praerupta in caute sedentem,
<luca. phar. 6.576>	Qua iuga deuexus Pharsalica porrigit Haemus.
<luca. phar. 6.577>	Illa magis magicisque deis incognita uerba
<luca. phar. 6.578>	Temptabat carmenque nouos fingebat in usus.
<luca. phar. 6.579>	Namque timens ne Mars alium uagus iret in orbem
<luca. phar. 6.580>	Emathis et tellus tam multa caede careret,
<luca. phar. 6.581>	Pollutos cantu dirisque uenefica sucis
<luca. phar. 6.582>	Conspersos uetuit transmittere bella Philippos,
<luca. phar. 6.583>	Tot mortes habitura suas usuraque mundi
<luca. phar. 6.584>	Sanguine; caesorum truncare cadauera regum
<luca. phar. 6.585>	Sperat et Hesperiae cineres auertere gentis
<luca. phar. 6.586>	Ossaque nobilium tantosque acquirere manes.
<luca. phar. 6.587>	Hic ardor solusque labor, quid corpore Magni
<luca. phar. 6.588>	Proiecto rapiat, quos Caesaris inuolet artus.
<luca. phar. 6.589>	Quam prior affatur Pompei ignaua propago
<luca. phar. 6.590>	"O decus Haemonidum, populis quae pandere fata
<luca. phar. 6.591>	Quaeque suo uentura potes deuertere cursu,
<luca. phar. 6.592>	Te precor, ut certum liceat mihi noscere finem,
<luca. phar. 6.593>	Quem belli fortuna paret. Non ultima turbae
<luca. phar. 6.594>	Pars ego Romanae, Magni clarissima proles,
<luca. phar. 6.595>	Vel dominus rerum uel tanti funeris heres.
<luca. phar. 6.596>	Mens dubiis percussa pauet rursusque parata est
<luca. phar. 6.597>	Certos ferre metus; hoc casibus eripe iuris,
<luca. phar. 6.598>	Ne subiti caecique ruant. uel numina torque
<luca. phar. 6.599>	Vel tu parce deis et manibus exprime uerum.
<luca. phar. 6.600>	Elysias resera sedes ipsamque uocatam,
<luca. phar. 6.601>	Quos petat e nobis, Mortem mihi coge fateri.
<luca. phar. 6.602>	Non humilis labor est; dignum quod quaerere cures
<luca. phar. 6.603>	Vel tibi quo tanti praeponderet alea fati."
<luca. phar. 6.604>	Impia laetatur uulgatae nomine famae
<luca. phar. 6.605>	Thessalis et contra: "Si fata minora moueres,
<luca. phar. 6.606>	Pronum erat, o iuuenis, quos uelles" inquit "in actus
<luca. phar. 6.607>	Inuitos praebere deos. Conceditur arti,
<luca. phar. 6.608>	Vnam cum radiis presserunt sidera mortem,
<luca. phar. 6.609>	Inseruisse moras, et quamuis fecerit omnis
<luca. phar. 6.610>	Stella senem, medios herbis praerumpimus annos.
<luca. phar. 6.611>	At simul a prima descendit origine mundi
<luca. phar. 6.612>	Causarum series atque omnia fata laborant
<luca. phar. 6.613>	Si quicquam mutare uelis, unoque sub ictu
<luca. phar. 6.614>	Stat genus humanum, tunc (Thessala turba fatemur)
<luca. phar. 6.615>	Plus Fortuna potest. Sed si praenoscere casus
<luca. phar. 6.616>	Contentus, facilesque aditus multique patebunt
<luca. phar. 6.617>	Ad uerum: tellus nobis aetherque chaosque
<luca. phar. 6.618>	Aequoraque et campi Rhodopeaque saxa loquentur.
<luca. phar. 6.619>	Sed pronum, cum tanta nouae sit copia mortis,
<luca. phar. 6.620>	Emathiis unum campis attollere corpus,
<luca. phar. 6.621>	Vt modo defuncti tepidique cadaueris ora
<luca. phar. 6.622>	Plena uoce sonent nec membris sole perustis
<luca. phar. 6.623>	Auribus incertum feralis strideat umbra."
<luca. phar. 6.624>	Dixerat et noctis geminatis arte tenebris
<luca. phar. 6.625>	Maestum tecta caput squalenti nube pererrat
<luca. phar. 6.626>	Corpora caesorum tumulis proiecta negatis.
<luca. phar. 6.627>	Continuo fugere lupi, fugere reuulsis
<luca. phar. 6.628>	Vnguibus impastae uolucres, dum Thessala uatem
<luca. phar. 6.629>	Eligit et gelidas leto scrutata medullas
<luca. phar. 6.630>	Pulmonis rigidi stantis sine uulnere fibras
<luca. phar. 6.631>	Inuenit et uocem defuncto in corpore quaerit.
<luca. phar. 6.632>	Fata peremptorum pendent iam multa uirorum,
<luca. phar. 6.633>	Quem superis reuocasse uelit. Si tollere totas
<luca. phar. 6.634>	Temptasset campis acies et reddere bello,
<luca. phar. 6.635>	Cessissent leges Erebi, monstroque potenti
<luca. phar. 6.636>	Extractus Stygio populus pugnasset Auerno.
<luca. phar. 6.637>	Electum tandem traiecto gutture corpus
<luca. phar. 6.638>	Ducit, et inserto laqueis feralibus unco
<luca. phar. 6.639>	Per scopulos miserum trahitur, per saxa cadauer
<luca. phar. 6.640>	Victurum montisque caui, quem tristis Erictho
<luca. phar. 6.641>	Damnarat sacris, alta sub rupe locatur.
<luca. phar. 6.642>	Haud procul a Ditis caecis depressa cauernis
<luca. phar. 6.643>	In praeceps subsedit humus, quam pallida pronis
<luca. phar. 6.644>	Vrget silua comis et nullo uertice caelum
<luca. phar. 6.645>	Suspiciens Phoebo non peruia taxus opacat.
<luca. phar. 6.646>	Marcentes intus tenebrae pallensque sub antris
<luca. phar. 6.647>	Longa nocte situs numquam nisi carmine factum
<luca. phar. 6.648>	Lumen habet. Non Taenariis sic faucibus aer
<luca. phar. 6.649>	Sedit iners, maestum mundi confine latentis
<luca. phar. 6.650>	Ac nostri, quo non metuant admittere manes
<luca. phar. 6.651>	Tartarei reges. nam quamuis Thessala uates
<luca. phar. 6.652>	Vim faciat fatis, dubium est, quod traxerit illuc,
<luca. phar. 6.653>	Aspiciat Stygias, an quod descenderit, umbras.
<luca. phar. 6.654>	Discolor et uario furialis cultus amictu
<luca. phar. 6.655>	Induitur, uultusque aperitur crine remoto
<luca. phar. 6.656>	Et coma uipereis substringitur horrida sertis.
<luca. phar. 6.657>	Vt pauidos iuuenis comites ipsumque trementem
<luca. phar. 6.658>	Conspicit exanimi defixum lumina uultu:
<luca. phar. 6.659>	"Ponite" ait "trepida conceptos mente timores.
<luca. phar. 6.660>	Iam noua, iam uera reddetur uita figura,
<luca. phar. 6.661>	Vt quamuis pauidi possint audire loquentem.
<luca. phar. 6.662>	Si uero Stygiosque lacus ripamque sonantem
<luca. phar. 6.663>	Ignibus ostendam, si me praesente uideri
<luca. phar. 6.664>	Eumenides possint uillosaque colla colubris
<luca. phar. 6.665>	Cerberus excutiens et uincti terga gigantes?
<luca. phar. 6.666>	Quis timor, ignaui, metuentis cernere manes?"
<luca. phar. 6.667>	Pectora tunc primum feruenti sanguine supplet
<luca. phar. 6.668>	Vulneribus laxata nouis taboque medullas
<luca. phar. 6.669>	Abluit et uirus large lunare ministrat.
<luca. phar. 6.670>	Huc quicquid fetu genuit natura sinistro
<luca. phar. 6.671>	Miscetur. Non spuma canum, quibus unda timori est
<luca. phar. 6.672>	Viscera non lyncis, non durae nodus hyaenae
<luca. phar. 6.673>	Defuit et cerui pastae serpente medullae,
<luca. phar. 6.674>	Non puppim retinens euro tendente rudentis
<luca. phar. 6.675>	In mediis echenais aquis oculique draconum
<luca. phar. 6.676>	Quaeque sonant feta tepefacta sub alite saxa;
<luca. phar. 6.677>	Non Arabum uolucer serpens innataque rubris
<luca. phar. 6.678>	Aequoribus custos pretiosae uipera conchae
<luca. phar. 6.679>	Aut uiuentis adhuc Libyci membrana cerastae
<luca. phar. 6.680>	Aut cinis eoa positi phoenicis in ara.
<luca. phar. 6.681>	Quo postquam uiles et habentis nomina pestis
<luca. phar. 6.682>	Contulit, infando saturatas carmine frondis
<luca. phar. 6.683>	Et, quibus os dirum nascentibus inspuit, herbas
<luca. phar. 6.684>	Addidit et quicquid mundo dedit ipsa ueneni.
<luca. phar. 6.685>	Tum uox Lethaeos cunctis pollentior herbis
<luca. phar. 6.686>	Excantare deos confundit murmura primum
<luca. phar. 6.687>	Dissona et humanae multum discordia linguae.
<luca. phar. 6.688>	Latratus habet illa canum gemitusque luporum,
<luca. phar. 6.689>	Quod trepidus bubo, quod strix nocturna queruntur,
<luca. phar. 6.690>	Quod strident ululantque ferae, quod sibilat anguis;
<luca. phar. 6.691>	Exprimit et planctus illisae cautibus undae
<luca. phar. 6.692>	Siluarumque sonum fractaeque tonitrua nubis.
<luca. phar. 6.693>	Tot rerum uox una fuit. Mox cetera cantu
<luca. phar. 6.694>	Explicat Haemonio penetratque in Tartara lingua:
<luca. phar. 6.695>	"Eumenides Stygiumque nefas Poenaeque nocentum
<luca. phar. 6.696>	Et Chaos innumeros auidum confundere mundos
<luca. phar. 6.697>	Et rector terrae, quem longa in saecula torquet
<luca. phar. 6.698>	Mors dilata deum, Styx, et, quos nulla meretur
<luca. phar. 6.699>	Thessalis, Elysios, caelum matremque perosa
<luca. phar. 6.700>	Persephone nostraeque Hecates pars ultima, per quam
<luca. phar. 6.701>	Manibus et mihi sunt tacitae commercia linguae,
<luca. phar. 6.702>	Ianitor et sedis laxae, qui uiscera saeuo
<luca. phar. 6.703>	Spargis nostra cani repetitaque fila sorores
<luca. phar. 6.704>	Tracturae tuque o flagrantis portitor undae,
<luca. phar. 6.705>	Iam lassate senex ad me redeuntibus umbris,
<luca. phar. 6.706>	Exaudite preces; si uos satis ore nefando
<luca. phar. 6.707>	Pollutoque uoco, si numquam haec carmina fibris
<luca. phar. 6.708>	Humanis ieiuna cano, si pectora plena
<luca. phar. 6.709>	Saepe dedi, laui calido prosecta cerebro,
<luca. phar. 6.710>	Si quisquis uestris caput extaque lancibus infans
<luca. phar. 6.711>	Imposuit uicturus erat, parete precanti.
<luca. phar. 6.712>	Non in Tartareo latitantem poscimus antro
<luca. phar. 6.713>	Adsuetamque diu tenebris, modo luce fugata
<luca. phar. 6.714>	Descendentem animam; primo pallentis hiatu
<luca. phar. 6.715>	Haeret adhuc Orci, licet has exaudiat herbas
<luca. phar. 6.716>	Ad manes uentura semel. Ducis omina nato
<luca. phar. 6.717>	Pompeiana canat nostri modo militis umbra,
<luca. phar. 6.718>	Si bene de uobis ciuilia bella merentur."
<luca. phar. 6.719>	Haec ubi fata caput spumantiaque ora leuauit,
<luca. phar. 6.720>	Aspicit astantem proiecti corporis umbram
<luca. phar. 6.721>	Exanimes artus inuisaque claustra timentem
<luca. phar. 6.722>	Carceris antiqui. Pauet ire in pectus apertum
<luca. phar. 6.723>	Visceraque et ruptas letali uulnere fibras.
<luca. phar. 6.724>	A miser extremum cui mortis munus inique
<luca. phar. 6.725>	Eripitur, non posse mori. Miratur Erictho
<luca. phar. 6.726>	Has fatis licuisse moras, irataque Morti
<luca. phar. 6.727>	Verberat immotum uiuo serpente cadauer
<luca. phar. 6.728>	Perque cauas terrae, quas egit carmine, rimas
<luca. phar. 6.729>	Manibus illatrat regnique silentia rumpit:
<luca. phar. 6.730>	"Tisiphone uocisque meae secura Megaera,
<luca. phar. 6.731>	Non agitis saeuis Erebi per inane flagellis
<luca. phar. 6.732>	Infelicem animam? iam uos ego nomine uero
<luca. phar. 6.733>	Eliciam Stygiasque canes in luce superna
<luca. phar. 6.734>	Destituam; per busta sequar, per funera custos;
<luca. phar. 6.735>	Expellam tumulis, abigam uos omnibus urnis.
<luca. phar. 6.736>	Teque deis, ad quos alio procedere uultu
<luca. phar. 6.737>	Ficta soles, Hecate, pallenti tabida forma,
<luca. phar. 6.738>	Ostendam faciemque Erebi mutare uetabo.
<luca. phar. 6.739>	Eloquar, immenso terrae sub pondere quae te
<luca. phar. 6.740>	Contineant, Hennaea, dapes, quo foedere maestum
<luca. phar. 6.741>	Regem noctis ames, quae te contagia passam
<luca. phar. 6.742>	Noluerit reuocare Ceres. Tibi, pessime mundi
<luca. phar. 6.743>	Arbiter, immittam ruptis Titana cauernis,
<luca. phar. 6.744>	Et subito feriere die. Paretis, an ille
<luca. phar. 6.745>	Compellandus erit, quo numquam terra uocato
<luca. phar. 6.746>	Non concussa tremit, qui Gorgona cernit apertam
<luca. phar. 6.747>	Verberibusque suis trepidam castigat Erinyn,
<luca. phar. 6.748>	Indespecta tenet uobis qui Tartara, cuius
<luca. phar. 6.749>	Vos estis superi, Stygias qui peierat undas?"
<luca. phar. 6.750>	Protinus astrictus caluit cruor atraque fouit
<luca. phar. 6.751>	Vulnera et in uenas extremaque membra cucurrit.
<luca. phar. 6.752>	Percussae gelido trepidant sub pectore fibrae,
<luca. phar. 6.753>	Et noua desuetis surrepens uita medullis
<luca. phar. 6.754>	Miscetur morti. Tunc omnis palpitat artus,
<luca. phar. 6.755>	Tenduntur nerui; nec se tellure cadauer
<luca. phar. 6.756>	Paulatim per membra leuat terraque repulsum est
<luca. phar. 6.757>	Erectumque semel. Distento lumina rictu
<luca. phar. 6.758>	Nudantur. Nondum facies uiuentis in illo,
<luca. phar. 6.759>	Iam morientis erat; remanet pallorque rigorque,
<luca. phar. 6.760>	Et stupet illatus mundo. sed murmure nullo
<luca. phar. 6.761>	Ora astricta sonant: uox illi linguaque tantum
<luca. phar. 6.762>	Responsura datur. "Dic" inquit Thessala "magna,
<luca. phar. 6.763>	Quod iubeo, mercede mihi; nam uera locutum
<luca. phar. 6.764>	Immunem toto mundi praestabimus aeuo
<luca. phar. 6.765>	Artibus Haemoniis; tali tua membra sepulchro,
<luca. phar. 6.766>	Talibus exuram Stygio cum carmine siluis,
<luca. phar. 6.767>	Vt nullos cantata magos exaudiat umbra.
<luca. phar. 6.768>	Sit tanti uixisse iterum, nec uerba nec herbae
<luca. phar. 6.769>	Audebunt longae somnum tibi soluere Lethes
<luca. phar. 6.770>	A me morte data. Tripodas uatesque deorum
<luca. phar. 6.771>	Sors obscura decet: certus discedat, ab umbris
<luca. phar. 6.772>	Quisquis uera petit duraeque oracula Mortis
<luca. phar. 6.773>	Fortis adit. Ne parce, precor: da nomina rebus,
<luca. phar. 6.774>	Da loca, da uocem, qua mecum fata loquantur".
<luca. phar. 6.775>	Addidit et carmen quo quicquid consulit umbram
<luca. phar. 6.776>	Scire dedit. maestum fletu manante cadauer:
<luca. phar. 6.777>	"Tristia non equidem Parcarum stamina" dixit
<luca. phar. 6.778>	"Aspexi tactae reuocatus ab aggere ripae;
<luca. phar. 6.779>	Quod tamen e cunctis mihi noscere contigit umbris,
<luca. phar. 6.780>	Effera Romanos agitat discordia manes
<luca. phar. 6.781>	Impiaque infernam ruperunt arma quietem.
<luca. phar. 6.782>	Elysias alii sedes ac Tartara maesta
<luca. phar. 6.783>	Diuersi liquere duces; quid fata pararent
<luca. phar. 6.784>	Hi fecere palam. Tristis felicibus umbris
<luca. phar. 6.785>	Vultus erat; uidi Decios, natumque patremque,
<luca. phar. 6.786>	Lustrales bellis animas, flentemque Camillum
<luca. phar. 6.787>	Et Curios, Sullam de te, Fortuna, querentem;
<luca. phar. 6.788>	Deplorat Libycis perituram Scipio terris
<luca. phar. 6.789>	Infaustam subolem; maior Carthaginis hostis
<luca. phar. 6.790>	Non seruituri maeret Cato fata nepotis;
<luca. phar. 6.791>	Solum te, consul depulsis prime tyrannis,
<luca. phar. 6.792>	Brute, pias inter gaudentem uidimus umbras.
<luca. phar. 6.793>	Abruptis Catilina minax fractisque catenis
<luca. phar. 6.794>	Exultat Mariique truces nudique Cethegi;
<luca. phar. 6.795>	Vidi ego laetantis, popularia nomina, Drusos
<luca. phar. 6.796>	Legibus immodicos ausosque ingentia Gracchos;
<luca. phar. 6.797>	Aeternis chalibis nodis et carcere Ditis
<luca. phar. 6.798>	Constrictae plausere manus, camposque piorum
<luca. phar. 6.799>	Poscit turba nocens. Regni possessor inertis
<luca. phar. 6.800>	Pallentis aperit sedes abruptaque saxa
<luca. phar. 6.801>	Asperat et durum uinclis adamanta paratque
<luca. phar. 6.802>	Poenam uictori. Refer haec solacia tecum,
<luca. phar. 6.803>	O iuuenis, placido manes patremque domumque
<luca. phar. 6.804>	Exspectare sinu regnique in parte serena
<luca. phar. 6.805>	Pompeis seruare locum. Nec gloria paruae
<luca. phar. 6.806>	Sollicitet uitae: ueniet quae misceat omnis
<luca. phar. 6.807>	Hora duces. Properate mori magnoque superbi
<luca. phar. 6.808>	Quamuis e paruis animo descendite bustis
<luca. phar. 6.809>	Et Romanorum manes calcate deorum.
<luca. phar. 6.810>	Quem tumulum Nili, quem Thybridis alluat unda,
<luca. phar. 6.811>	Quaeritur; et ducibus tantum de funere pugna.
<luca. phar. 6.812>	Tu fatum ne quaere tuum: cognoscere Parcae
<luca. phar. 6.813>	Me reticente dabunt; tibi certior omnia uates
<luca. phar. 6.814>	Ipse canet Siculis genitor Pompeius in aruis,
<luca. phar. 6.815>	Ille quoque, incertus quo te uocet, unde repellat,
<luca. phar. 6.816>	Quas iubeat uitare plagas, quae sidera mundi.
<luca. phar. 6.817>	Europam, miseri, Libyamque Asiamque timete:
<luca. phar. 6.818>	Distribuit tumulos uestris Fortuna triumphis.
<luca. phar. 6.819>	O miseranda domus, toto nil orbe uidebis
<luca. phar. 6.820>	Tutius Emathia". Sic postquam fata peregit,
<luca. phar. 6.821>	Stat uultu maestus tacito mortemque reposcit.
<luca. phar. 6.822>	Carminibus magicis opus est herbisque, cadauer
<luca. phar. 6.823>	Vt cadat, et nequeunt animam sibi reddere fata
<luca. phar. 6.824>	Consumpto iam iure semel. Tunc robore multo
<luca. phar. 6.825>	Extruit illa rogum; uenit defunctus ad ignes.
<luca. phar. 6.826>	Accensa iuuenem positum strue liquit Erictho,
<luca. phar. 6.827>	Tandem passa mori, Sextoque ad castra parentis
<luca. phar. 6.828>	It comes, et caelo lucis ducente colorem,
<luca. phar. 6.829>	Dum ferrent tutos intra tentoria gressus
<luca. phar. 6.830>	Iussa tenere diem, densas nox praestitit umbras.
<luca. phar. 7.1>	Segnior Oceano quam lex aeterna uocabat,
<luca. phar. 7.2>	Luctificus Titan numquam magis aethera contra
<luca. phar. 7.3>	Egit equos cursumque polo rapiente retorsit
<luca. phar. 7.4>	Defectusque pati uoluit raptaeque labores
<luca. phar. 7.5>	Lucis et attraxit nubes, non pabula flammis
<luca. phar. 7.6>	Sed ne Thessalico purus luceret in orbe.
<luca. phar. 7.7>	At nox felicis Magno pars ultima uitae
<luca. phar. 7.8>	Sollicitos uana decepit imagine somnos.
<luca. phar. 7.9>	Nam Pompeiani uisus sibi sede theatri
<luca. phar. 7.10>	Innumeram effigiem Romanae cernere plebis
<luca. phar. 7.11>	Attollique suum laetis ad sidera nomen
<luca. phar. 7.12>	Vocibus et plausu cuneos certare sonantes;
<luca. phar. 7.13>	Qualis erat populi facies clamorque fauentis,
<luca. phar. 7.14>	Olim cum iuuenis primique aetate triumphi
<luca. phar. 7.15>	Post domitas gentes quas torrens ambit Hiberus,
<luca. phar. 7.16>	Et quaecumque fugax Sertorius impulit arma,
<luca. phar. 7.17>	Vespere pacato pura uenerabilis aeque
<luca. phar. 7.18>	Quam currus ornante toga, plaudente senatu,
<luca. phar. 7.19>	Sedit adhuc Romanus eques: seu fine bonorum
<luca. phar. 7.20>	Anxia uenturis ad tempora laeta refugit,
<luca. phar. 7.21>	Siue per ambages solitas contraria uisis
<luca. phar. 7.22>	Vaticinata quies magni tulit omina planctus,
<luca. phar. 7.23>	Seu uetito patrias ultra tibi cernere sedes
<luca. phar. 7.24>	Sic Romam Fortuna dedit. Ne rumpite somnos,
<luca. phar. 7.25>	Castrorum uigiles, nullas tuba uerberet aures.
<luca. phar. 7.26>	Crastina dira quies et imagine maesta diurna
<luca. phar. 7.27>	Vndique funestas acies feret, undique bellum.
<luca. phar. 7.28>	Vnde pares somnos populis noctemque beatam?
<luca. phar. 7.29>	O felix, si te uel sic tua Roma uideret.
<luca. phar. 7.30>	Donassent utinam superi patriaeque tibique
<luca. phar. 7.31>	Vnum, Magne, diem, quo fati certus uterque
<luca. phar. 7.32>	Extremum tanti fructum raperetis amoris.
<luca. phar. 7.33>	Tu uelut Ausonia uadis moriturus in urbe,
<luca. phar. 7.34>	Illa rati semper de te sibi conscia uoti
<luca. phar. 7.35>	Hoc scelus haud umquam fatis haerere putauit,
<luca. phar. 7.36>	Sic se dilecti tumulum quoque perdere Magni.
<luca. phar. 7.37>	Te mixto flesset luctu iuuenisque senexque
<luca. phar. 7.38>	Iniussusque puer; lacerasset crine soluto
<luca. phar. 7.39>	Pectora femineum, ceu Bruti funere, uulgus.
<luca. phar. 7.40>	Nunc quoque tela licet paueant uictoris iniqui,
<luca. phar. 7.41>	Nuntiet ipse licet Caesar tua funera, flebunt,
<luca. phar. 7.42>	Sed dum tura ferunt, dum laurea serta Tonanti.
<luca. phar. 7.43>	O miseri, quorum gemitus edere dolores,
<luca. phar. 7.44>	Qui te non pleno pariter planxere theatro.
<luca. phar. 7.45>	Vicerat astra iubar cum mixto murmure turba
<luca. phar. 7.46>	Castrorum fremuit fatisque trahentibus orbem
<luca. phar. 7.47>	Signa petit pugnae. Miseri pars maxima uulgi
<luca. phar. 7.48>	Non totum uisura diem tentoria circum
<luca. phar. 7.49>	Ipsa ducis queritur magnoque accensa tumultu
<luca. phar. 7.50>	Mortis uicinae properantis admouet horas.
<luca. phar. 7.51>	Dira subit rabies; sua quisque ac publica fata
<luca. phar. 7.52>	Praecipitare cupit; segnis pauidusque uocatur
<luca. phar. 7.53>	Ac nimium patiens soceri Pompeius et orbis
<luca. phar. 7.54>	Indulgens regno, qui tot simul undique gentis
<luca. phar. 7.55>	Iuris habere sui uellet pacemque timeret.
<luca. phar. 7.56>	Nec non et reges populique queruntur eoi
<luca. phar. 7.57>	Bella trahi patriaque procul tellure teneri.
<luca. phar. 7.58>	Hoc placet, o superi, cum uobis uertere cuncta
<luca. phar. 7.59>	Propositum, nostris erroribus addere crimen?
<luca. phar. 7.60>	Cladibus irruimus nocituraque poscimus arma:
<luca. phar. 7.61>	In Pompeianis uotum est Pharsalia castris.
<luca. phar. 7.62>	Cunctorum uoces Romani maximus auctor
<luca. phar. 7.63>	Tullius eloquii, cuius sub iure togaque
<luca. phar. 7.64>	Pacificas saeuus tremuit Catilina securis,
<luca. phar. 7.65>	Pertulit, iratus bellis cum rostra forumque
<luca. phar. 7.66>	Optaret, passus tam longa silentia miles;
<luca. phar. 7.67>	Addidit inualidae robur facundia causae:
<luca. phar. 7.68>	"Hoc pro tot meritis solum te, Magne, precatur
<luca. phar. 7.69>	Vti se Fortuna uelis, proceresque tuorum
<luca. phar. 7.70>	Castrorum regesque tui cum supplice mundo
<luca. phar. 7.71>	Affusi uinci socerum patiare rogamus.
<luca. phar. 7.72>	Humani generis tam longo tempore bellum
<luca. phar. 7.73>	Caesar erit? Merito Pompeium uincere lente
<luca. phar. 7.74>	Gentibus indignum est a transcurrente subactis.
<luca. phar. 7.75>	Quo tibi feruor abit aut quo fiducia fati?
<luca. phar. 7.76>	De superis, ingrate, times causamque senatus
<luca. phar. 7.77>	Credere dis dubitas? Ipsae tua signa reuellent
<luca. phar. 7.78>	Prosilientque acies: pudeat uicisse coactum.
<luca. phar. 7.79>	Si duce te iusso, si nobis bella geruntur,
<luca. phar. 7.80>	Sit iuris, quocumque uelint, concurrere campo.
<luca. phar. 7.81>	Quid mundi gladios a sanguine Caesaris arces?
<luca. phar. 7.82>	Vibrant tela manus, uix signa morantia quisquam
<luca. phar. 7.83>	Exspectat: propera, te ne tua classica linquant.
<luca. phar. 7.84>	Scire senatus hauet, miles te, Magne, sequatur
<luca. phar. 7.85>	An comes." Ingemuit rector sensitque deorum
<luca. phar. 7.86>	Esse dolos et fata suae contraria menti.
<luca. phar. 7.87>	"Si placet hoc" inquit "cunctis, si milite Magno,
<luca. phar. 7.88>	Non duce tempus eget, non ultra fata morabor.
<luca. phar. 7.89>	Inuoluat populos una Fortuna ruina
<luca. phar. 7.90>	Sitque hominum magnae lux ista nouissima parti.
<luca. phar. 7.91>	Testor, Roma, tamen Magnum, quo cuncta perirent,
<luca. phar. 7.92>	Accepisse diem. Potuit tibi uulnere nullo
<luca. phar. 7.93>	Stare labor belli, potui sine caede subactum
<luca. phar. 7.94>	Captiuumque ducem uiolatae tradere paci.
<luca. phar. 7.95>	Quis furor, o caeci, scelerum? Ciuilia bella
<luca. phar. 7.96>	Gesturi metuunt ne non cum sanguine uincant.
<luca. phar. 7.97>	Abstulimus terras, exclusimus aequore toto,
<luca. phar. 7.98>	Ad praematuras segetum ieiuna rapinas
<luca. phar. 7.99>	Agmina compulimus uotumque effecimus hosti,
<luca. phar. 7.100>	Vt mallet sterni gladiis mortemque suorum
<luca. phar. 7.101>	Permiscere meis. belli pars magna peracta est
<luca. phar. 7.102>	His quibus effectum est ne pugnam tiro paueret;
<luca. phar. 7.103>	Si modo uirtutis stimulis iraeque calore
<luca. phar. 7.104>	Signa petunt. Multos in summa pericula misit
<luca. phar. 7.105>	Venturi timor ipse mali. fortissimus ille est
<luca. phar. 7.106>	Qui promptus metuenda pati, si comminus instent,
<luca. phar. 7.107>	Et differre potest. Placet haec tam prospera rerum
<luca. phar. 7.108>	Tradere Fortunae, gladio permittere mundi
<luca. phar. 7.109>	Discrimen; pugnare ducem quam uincere malunt.
<luca. phar. 7.110>	Res mihi Romanas dederas, Fortuna, regendas:
<luca. phar. 7.111>	Accipe maiores et caeco in Marte tuere.
<luca. phar. 7.112>	Pompei nec crimen erit nec gloria bellum.
<luca. phar. 7.113>	Vincis aput superos uotis me, Caesar, iniquis:
<luca. phar. 7.114>	Pugnatur. Quantum scelerum quantumque malorum
<luca. phar. 7.115>	In populos lux ista feret! quot regna iacebunt!
<luca. phar. 7.116>	Sanguine Romano quam turbidus ibit Enipeus!
<luca. phar. 7.117>	Prima uelim caput hoc funesti lancea belli,
<luca. phar. 7.118>	Si sine momento rerum partisque ruina
<luca. phar. 7.119>	Casurum est, feriat; neque enim uictoria Magno
<luca. phar. 7.120>	Laetior. Aut populis inuisum hac clade peracta,
<luca. phar. 7.121>	Aut hodie Pompeius erit miserabile nomen.
<luca. phar. 7.122>	Omne malum uicti, quod sors feret ultima rerum,
<luca. phar. 7.123>	Omne nefas uictoris erit." Sic fatur et arma
<luca. phar. 7.124>	Permittit populis frenosque furentibus ira
<luca. phar. 7.125>	Laxat et ut uictus uiolento nauita coro
<luca. phar. 7.126>	Dat regimen uentis ignauumque arte relicta
<luca. phar. 7.127>	Puppis onus trahitur. Trepido confusa tumultu
<luca. phar. 7.128>	Castra fremunt, animique truces sua pectora pulsant
<luca. phar. 7.129>	Ictibus incertis. Multorum pallor in ore
<luca. phar. 7.130>	Mortis uenturae faciesque simillima fato.
<luca. phar. 7.131>	Aduenisse diem qui fatum rebus in aeuum
<luca. phar. 7.132>	Conderet humanis, et quaeri Roma quid esset
<luca. phar. 7.133>	Illo Marte, palam est. Sua quisque pericula nescit
<luca. phar. 7.134>	Attonitus maiore metu. Quis litora ponto
<luca. phar. 7.135>	Obruta, quis summis cernens in montibus aequor
<luca. phar. 7.136>	Aetheraque in terras deiecto sole cadentem,
<luca. phar. 7.137>	Tot rerum finem, timeat sibi? non uacat ullos
<luca. phar. 7.138>	Pro se ferre metus: Vrbi Magnoque timetur.
<luca. phar. 7.139>	Nec gladiis habuere fidem, nisi cautibus asper
<luca. phar. 7.140>	Exarsit mucro tunc omnis lancea saxo
<luca. phar. 7.141>	Erigitur, tendunt neruis melioribus arcus,
<luca. phar. 7.142>	Cura fuit lectis pharetras implere sagittis.
<luca. phar. 7.143>	Auget eques stimulos frenorumque artat habenas.
<luca. phar. 7.144>	Si liceat superis hominum conferre labores,
<luca. phar. 7.145>	Non aliter Phlegra rabidos tollente gigantas
<luca. phar. 7.146>	Martius incaluit Siculis incudibus ensis
<luca. phar. 7.147>	Et rubuit flammis iterum Neptunia cuspis,
<luca. phar. 7.148>	Spiculaque extenso Paean Pythone recoxit,
<luca. phar. 7.149>	Pallas Gorgoneos diffudit in Aegida crines,
<luca. phar. 7.150>	Pallenaea Ioui mutauit fulmina Cyclops.
<luca. phar. 7.151>	Non tamen abstinuit uenturos prodere casus
<luca. phar. 7.152>	Per uarias Fortuna notas. Nam Thessala rura
<luca. phar. 7.153>	Cum peterent, totus uenientibus obstitit aether
<luca. phar. 7.154>	Inque oculis hominum fregerunt fulmina nubes
<luca. phar. 7.155>	Aduersasque faces immensoque igne columnas
<luca. phar. 7.156>	Et trabibus mixtis auidos typhonas aquarum
<luca. phar. 7.157>	Detulit atque oculos ingesto fulgure clausit;
<luca. phar. 7.158>	Excussit cristas galeis capulosque solutis
<luca. phar. 7.159>	Perfudit gladiis ereptaque pila liquauit
<luca. phar. 7.160>	Aetherioque nocens fumauit sulphure ferrum.
<luca. phar. 7.161>	Nec non innumero cooperta examine signa;
<luca. phar. 7.162>	Vixque reuulsa solo maiori pondere pressum
<luca. phar. 7.163>	Signiferi mersere caput rorantia fletu,
<luca. phar. 7.164>	Vsque ad Thessaliam Romana et publica signa.
<luca. phar. 7.165>	Admotus superis discussa fugit ab ara
<luca. phar. 7.166>	Taurus et Emathios praeceps se iecit in agros,
<luca. phar. 7.167>	Nullaque funestis inuenta est uictima sacris.
<luca. phar. 7.168>	At tu, quos scelerum superos, quas rite uocasti
<luca. phar. 7.169>	Eumenidas, Caesar? Stygii quae numina regni
<luca. phar. 7.170>	Infernumque nefas et mersos nocte furores,
<luca. phar. 7.171>	Impia tam saeue gesturus bella, litasti?
<luca. phar. 7.172>	Iam dubium monstrisne deum nimione pauore
<luca. phar. 7.173>	Crediderint: multis concurrere uisus Olympo
<luca. phar. 7.174>	Pindus et abruptis mergi conuallibus Haemus,
<luca. phar. 7.175>	Edere nocturnas belli Pharsalia uoces,
<luca. phar. 7.176>	Ire per Ossaeam rapidus Boebeida sanguis;
<luca. phar. 7.177>	Inque uicem uultus tenebris mirantur opertos
<luca. phar. 7.178>	Et pallere diem galeisque incumbere noctem
<luca. phar. 7.179>	Defunctosque patres et iuncti sanguinis umbras
<luca. phar. 7.180>	Ante oculos uolitare suos. Sed mentibus unum
<luca. phar. 7.181>	Hoc solamen erat, quod uoti turba nefandi
<luca. phar. 7.182>	Conscia, quae patrum iugulos, quae pectora fratrum
<luca. phar. 7.183>	Sperabat, gaudet monstris mentisque tumultis
<luca. phar. 7.184>	Atque omen scelerum subitos putat esse furores.
<luca. phar. 7.185>	Quid mirum populos quos lux extrema manebat
<luca. phar. 7.186>	Lymphato trepidasse metu, praesaga malorum
<luca. phar. 7.187>	Si data mens homini est? Tyriis qui Gadibus hospes
<luca. phar. 7.188>	Adiacet Armeniumque bibit Romanus Araxen,
<luca. phar. 7.189>	Sub quocumque die, quocumque est sidere mundi,
<luca. phar. 7.190>	Maeret et ignorat causas animumque dolentem
<luca. phar. 7.191>	Corripit, Emathiis quid perdat nescius aruis.
<luca. phar. 7.192>	Euganeo (si uera fides memorantibus) augur
<luca. phar. 7.193>	Colle sedens, Aponus terris ubi fumifer exit
<luca. phar. 7.194>	Atque Antenorei dispergitur unda Timaui:
<luca. phar. 7.195>	"Venit summa dies, geritur res maxima" dixit
<luca. phar. 7.196>	"Impia concurrunt Pompei et Caesaris arma",
<luca. phar. 7.197>	Seu tonitrus ac tela Iouis praesaga notauit,
<luca. phar. 7.198>	Aethera seu totum discordi obsistere caelo
<luca. phar. 7.199>	Perspexitque polos, seu numen in aethere maestum.
<luca. phar. 7.200>	Solis in obscuro pugnam pallore notauit.
<luca. phar. 7.201>	Dissimilem certe cunctis quos explicat egit
<luca. phar. 7.202>	Thessalicum natura diem: si cuncta perito
<luca. phar. 7.203>	Augure mens hominum caeli noua signa notasset,
<luca. phar. 7.204>	Spectari toto potuit Pharsalia mundo.
<luca. phar. 7.205>	O summos hominum, quorum Fortuna per orbem
<luca. phar. 7.206>	Signa dedit, quorum fatis caelum omne uacauit!
<luca. phar. 7.207>	Haec et apud seras gentes populosque nepotum,
<luca. phar. 7.208>	Siue sua tantum uenient in saecula fama,
<luca. phar. 7.209>	Siue aliquid magnis nostri quoque cura laboris
<luca. phar. 7.210>	Nominibus prodesse potest, cum bella legentur,
<luca. phar. 7.211>	Spesque metusque simul perituraque uota mouebunt,
<luca. phar. 7.212>	Attonitique omnes ueluti uenientia fata,
<luca. phar. 7.213>	Non transmissa, legent, et adhuc tibi, Magne, fauebunt.
<luca. phar. 7.214>	Miles, ut aduerso Phoebi radiatus ab ictu
<luca. phar. 7.215>	Descendens totos perfudit lumine colles,
<luca. phar. 7.216>	Non temere immissus campis: stetit ordine certo
<luca. phar. 7.217>	Infelix acies. Cornus tibi cura sinistri,
<luca. phar. 7.218>	Lentule, cum prima, quae tunc fuit optima bello,
<luca. phar. 7.219>	Et quarta legione datur; tibi, numine pugnax
<luca. phar. 7.220>	Aduerso Domiti, dextri frons tradita Martis;
<luca. phar. 7.221>	At medii robur belli fortissima densant
<luca. phar. 7.222>	Agmina, quae Cilicum terris deducta tenebat
<luca. phar. 7.223>	Scipio, miles in hoc, Libyco dux primus in orbe.
<luca. phar. 7.224>	At iuxta fluuios et stagna undantis Enipei
<luca. phar. 7.225>	Cappadocum montana cohors et largus habenae
<luca. phar. 7.226>	Ponticus ibat eques. Sicci sed plurima campi
<luca. phar. 7.227>	Tetrarchae regesque tenent magnique tyranni
<luca. phar. 7.228>	Atque omnis Latio quae seruit purpura ferro.
<luca. phar. 7.229>	Illuc et Libye Numidas et Creta Cydonas
<luca. phar. 7.230>	Misit, Ityreis cursus fuit inde sagittis,
<luca. phar. 7.231>	Inde truces Galli solitum prodistis in hostem,
<luca. phar. 7.232>	Illic pugnaces commouit Hiberia caetras.
<luca. phar. 7.233>	Eripe uictori gentis et sanguine mundi
<luca. phar. 7.234>	Fuso, Magne, semel totos consume triumphos.
<luca. phar. 7.235>	Illo forte die Caesar statione relicta
<luca. phar. 7.236>	Ad segetum raptus moturus signa repente
<luca. phar. 7.237>	Conspicit in planos hostem descendere campos
<luca. phar. 7.238>	Oblatumque uidet uotis sibi mille petitum
<luca. phar. 7.239>	Tempus, in extremos quo mitteret omnia casus.
<luca. phar. 7.240>	Aeger quippe morae flagransque cupidine regni
<luca. phar. 7.241>	Coeperat exiguo tractu ciuilia bella
<luca. phar. 7.242>	Vt lentum damnare nefas. Discrimina postquam
<luca. phar. 7.243>	Aduentare ducum supremaque proelia uidit,
<luca. phar. 7.244>	Casuram fati sensit nutare ruinam:
<luca. phar. 7.245>	Illa quoque in ferrum rabies promptissima paulum
<luca. phar. 7.246>	Languit, et casus audax spondere secundos
<luca. phar. 7.247>	Mens stetit in dubio, quam nec sua fata timere
<luca. phar. 7.248>	Nec Magni sperare sinunt. Formidine mersa
<luca. phar. 7.249>	Prosilit hortando melior fiducia uulgo:
<luca. phar. 7.250>	"O domitor mundi, rerum fortuna mearum,
<luca. phar. 7.251>	Miles, adest totiens optatae copia pugnae.
<luca. phar. 7.252>	Nil opus est uotis, iam fatum accersite ferro.
<luca. phar. 7.253>	In manibus uestris quantus sit Caesar habetis.
<luca. phar. 7.254>	Haec est illa dies, mihi quam Rubiconis ad undas
<luca. phar. 7.255>	Promissam memini, cuius spe mouimus arma,
<luca. phar. 7.256>	In quam distulimus uetitos remeare triumphos;
<luca. phar. 7.257>	Haec eadem est, hodie quae pignora quaeque penates
<luca. phar. 7.258>	Reddat et emerito faciat uos Marte colonos;
<luca. phar. 7.259>	Haec, fato quae teste probet quis iustius arma
<luca. phar. 7.260>	Sumpserit; haec acies uictum factura nocentem.
<luca. phar. 7.261>	Si pro me patriam ferro flammisque petistis,
<luca. phar. 7.262>	Nunc pugnate truces gladiosque exsoluite culpa:
<luca. phar. 7.263>	Nulla manus belli mutato iudice pura est.
<luca. phar. 7.264>	Non mihi res agitur, sed uos ut libera sitis
<luca. phar. 7.265>	Turba precor, gentis ut ius habeatis in omnes.
<luca. phar. 7.266>	Ipse ego priuatae cupidus me reddere uitae
<luca. phar. 7.267>	Plebeiaque toga modicum componere ciuem,
<luca. phar. 7.268>	Omnia dum uobis liceant, nihil esse recuso:
<luca. phar. 7.269>	Inuidia regnate mea. Nec sanguine multo
<luca. phar. 7.270>	Spem mundi petitis: Grais delecta iuuentus
<luca. phar. 7.271>	Gymnasiis aderit studioque ignaua palaestrae
<luca. phar. 7.272>	Et uix arma ferens, aut mixtae dissona turbae
<luca. phar. 7.273>	Barbaries, non illa tubas, non agmine moto
<luca. phar. 7.274>	Clamorem latura suum. Ciuilia paucae
<luca. phar. 7.275>	Bella manus facient, pugnae pars magna leuabit
<luca. phar. 7.276>	His orbem populis Romanumque obteret hostem.
<luca. phar. 7.277>	Ite per ignauas gentes famosaque regna
<luca. phar. 7.278>	Et primo ferri motu prosternite mundum,
<luca. phar. 7.279>	Sitque palam, quas tot duxit Pompeius in Vrbem
<luca. phar. 7.280>	Curribus, unius gentes non esse triumphi.
<luca. phar. 7.281>	Armeniosne mouet, Romana potentia cuius
<luca. phar. 7.282>	Sit ducis? aut emptum minimo uult sanguine quisquam
<luca. phar. 7.283>	Barbarus Hesperiis Magnum praeponere rebus?
<luca. phar. 7.284>	Romanos odere omnes dominosque grauantur,
<luca. phar. 7.285>	Quos nouere, magis. sed me Fortuna meorum
<luca. phar. 7.286>	Commisit manibus, quorum me Gallia testem
<luca. phar. 7.287>	Tot fecit bellis. Cuius non militis ensem
<luca. phar. 7.288>	Agnoscam? Caelumque tremens cum lancea transit,
<luca. phar. 7.289>	Dicere non fallar quo sit uibrata lacerto.
<luca. phar. 7.290>	Quod si signa ducem numquam fallentia uestrum
<luca. phar. 7.291>	Conspicio faciesque truces oculosque minaces,
<luca. phar. 7.292>	Vicistis. uideor fluuios spectare cruoris
<luca. phar. 7.293>	Calcatosque simul reges sparsumque senatus
<luca. phar. 7.294>	Corpus et immensa populos in caede natantis.
<luca. phar. 7.295>	Sed mea fata moror, qui uos in tela furentis
<luca. phar. 7.296>	Vocibus his teneo. ueniam date bella trahenti:
<luca. phar. 7.297>	Spe trepido; haut umquam uidi tam magna daturos
<luca. phar. 7.298>	Tam prope me superos; camporum limite paruo
<luca. phar. 7.299>	Absumus a uotis. Ego sum cui Marte peracto,
<luca. phar. 7.300>	Quae populi regesque tenent, donare licebit.
<luca. phar. 7.301>	Quone poli motu, quo caeli sidere uerso
<luca. phar. 7.302>	Thessalicae tantum, superi, permittitis orae?
<luca. phar. 7.303>	Aut merces hodie bellorum aut poena parata.
<luca. phar. 7.304>	Caesareas spectate cruces, spectate catenas
<luca. phar. 7.305>	Et caput hoc positum rostris effusaque membra
<luca. phar. 7.306>	Saeptorumque nefas et clausi proelia Campi.
<luca. phar. 7.307>	Cum duce Sullano gerimus ciuilia bella.
<luca. phar. 7.308>	Vestri cura mouet; nam me secura manebit
<luca. phar. 7.309>	Sors quaesita manu: fodientem uiscera cernet
<luca. phar. 7.310>	Me mea, qui nondum uicto respexerit hoste.
<luca. phar. 7.311>	Di, quorum curas abduxit ab aethere tellus
<luca. phar. 7.312>	Romanusque labor, uincat, quicumque necesse
<luca. phar. 7.313>	Non putat in uictos saeuum destringere ferrum
<luca. phar. 7.314>	Quique suos ciues, quod signa aduersa tulerunt,
<luca. phar. 7.315>	Non credit fecisse nefas. Pompeius in arto
<luca. phar. 7.316>	Agmina uestra loco uetita uirtute moueri
<luca. phar. 7.317>	Cum tenuit, quantum satiauit sanguine ferrum!
<luca. phar. 7.318>	Vos tamen hoc oro, iuuenes, ne caedere quisquam
<luca. phar. 7.319>	Hostis terga uelit: ciuis qui fugerit esto.
<luca. phar. 7.320>	Sed dum tela micant, non uos pietatis imago
<luca. phar. 7.321>	Vlla nec aduersa conspecti fronte parentes
<luca. phar. 7.322>	Commoueant; uultus gladio turbate uerendos.
<luca. phar. 7.323>	Siue quis infesto cognata in pectora ferro
<luca. phar. 7.324>	Ibit seu nullum uiolarit uulnere pignus,
<luca. phar. 7.325>	Ignoti iugulum tamquam scelus imputet hostis.
<luca. phar. 7.326>	Sternite iam uallum fossasque implete ruina,
<luca. phar. 7.327>	Exeat ut plenis acies non sparsa maniplis.
<luca. phar. 7.328>	Parcite ne castris: uallo tendetis in illo,
<luca. phar. 7.329>	Vnde acies peritura uenit." uix cuncta locuto
<luca. phar. 7.330>	Caesare quemque suum munus trahit armaque raptim
<luca. phar. 7.331>	Sumpta Ceresque uiris. Capiunt praesagia belli
<luca. phar. 7.332>	Calcatisque ruunt castris, stant ordine nullo,
<luca. phar. 7.333>	Arte ducis nulla permittuntque omnia fatis.
<luca. phar. 7.334>	Si totidem Magni soceros totidemque petentis
<luca. phar. 7.335>	Vrbis regna suae funesto in Marte locasset,
<luca. phar. 7.336>	Non tam praecipiti ruerent in proelia cursu.
<luca. phar. 7.337>	Vidit ut hostiles in rectum exire cateruas
<luca. phar. 7.338>	Pompeius nullasque moras permittere bello,
<luca. phar. 7.339>	Sed superis placuisse diem, stat corde gelato
<luca. phar. 7.340>	Attonitus, tantoque duci sic arma timere
<luca. phar. 7.341>	Omen erat. Premit inde metus totumque per agmen
<luca. phar. 7.342>	Sublimi praeuectus equo: "Quem flagitat" inquit
<luca. phar. 7.343>	"Vestra diem uirtus, finis ciuilibus armis,
<luca. phar. 7.344>	Quem quaesistis, adest. Totas effundite uires;
<luca. phar. 7.345>	Extremum ferri superest opus, unaque gentis
<luca. phar. 7.346>	Hora trahit. Quisquis patriam carosque penates,
<luca. phar. 7.347>	Qui subolem ac thalamos desertaque pignora quaerit
<luca. phar. 7.348>	Ense petat: medio posuit deus omnia campo.
<luca. phar. 7.349>	Causa iubet melior superos sperare secundos.
<luca. phar. 7.350>	Ipsi tela regent per uiscera Caesaris, ipsi
<luca. phar. 7.351>	Romanas sancire uolunt hoc sanguine leges.
<luca. phar. 7.352>	Si socero dare regna meo mundumque pararent,
<luca. phar. 7.353>	Praecipitare meam fatis potuere senectam.
<luca. phar. 7.354>	Non iratorum populis Vrbique deorum est
<luca. phar. 7.355>	Pompeium seruare ducem. quae uincere possent
<luca. phar. 7.356>	Omnia contulimus. Subiere pericula clari
<luca. phar. 7.357>	Sponte uiri sacraque antiquus imagine miles.
<luca. phar. 7.358>	Si Curios his fata darent reducesque Camillos
<luca. phar. 7.359>	Temporibus Deciosque caput fatale uouentes,
<luca. phar. 7.360>	Hinc starent. Primo gentes oriente coactae
<luca. phar. 7.361>	Innumeraeque urbes, quantas in proelia numquam,
<luca. phar. 7.362>	Exciuere manus. Toto simul utimur orbe.
<luca. phar. 7.363>	Quicquid signiferi comprensum limite caeli
<luca. phar. 7.364>	Sub noton et borean hominum sumus, arma mouemus.
<luca. phar. 7.365>	Nonne superfusis collectum cornibus hostem
<luca. phar. 7.366>	In medium dabimus? Paucas uictoria dextras
<luca. phar. 7.367>	Exigit; at plures tantum clamore cateruae
<luca. phar. 7.368>	Bella gerent. Caesar nostris non sufficit armis.
<luca. phar. 7.369>	Credite pendentes e summis moenibus Vrbis
<luca. phar. 7.370>	Crinibus effusis hortari in proelia matres.
<luca. phar. 7.371>	Credite grandaeuum uetitumque aetate senatum
<luca. phar. 7.372>	Arma sequi sacros pedibus prosternere canos,
<luca. phar. 7.373>	Atque ipsam domini metuentem occurrere Romam.
<luca. phar. 7.374>	Credite, qui nunc est populus populumque futurum
<luca. phar. 7.375>	Permixtas afferre preces. Haec libera nasci,
<luca. phar. 7.376>	Haec uult turba mori. Si quis post pignora tanta
<luca. phar. 7.377>	Pompeio locus est, cum prole et coniuge supplex,
<luca. phar. 7.378>	Imperii salua si maiestate liceret,
<luca. phar. 7.379>	Voluerer ante pedes. Magnus, nisi uincitis, exul,
<luca. phar. 7.380>	Ludibrium soceri, uester pudor, ultima fata
<luca. phar. 7.381>	Deprecor ac turpes extremi cardinis annos,
<luca. phar. 7.382>	Ne discam seruire senex." Tam maesta locuti
<luca. phar. 7.383>	Voce ducis flagrant animi, Romanaque uirtus
<luca. phar. 7.384>	Erigitur, placuitque mori, si uera timeret.
<luca. phar. 7.385>	Ergo utrimque pari procurrunt agmina motu
<luca. phar. 7.386>	Irarum; metus hos regni, spes excitat illos.
<luca. phar. 7.387>	Hae facient dextrae quidquid non expleat aetas
<luca. phar. 7.388>	Vlla nec humanum reparet genus omnibus annis,
<luca. phar. 7.389>	Vt uacet a ferro. Gentes Mars iste futuras
<luca. phar. 7.390>	Obruet et populos aeui uenientis in orbem
<luca. phar. 7.391>	Erepto natale feret. Tunc omne Latinum
<luca. phar. 7.392>	Fabula nomen erit; Gabios Veiosque Coramque
<luca. phar. 7.393>	Puluere uix tectae poterunt monstrare ruinae
<luca. phar. 7.394>	Albanosque lares Laurentinosque penates,
<luca. phar. 7.395>	Rus uacuum, quod non habitet nisi nocte coacta
<luca. phar. 7.396>	Inuitus questusque Numam iussisse senator.
<luca. phar. 7.397>	Non aetas haec carpsit edax monimentaque rerum
<luca. phar. 7.398>	Putria destituit; crimen ciuile uidemus
<luca. phar. 7.399>	Tot uacuas urbes. generis quo turba redacta est
<luca. phar. 7.400>	Humani? Toto populi qui nascimur orbe,
<luca. phar. 7.401>	Nec muros implere uiris nec possumus agros;
<luca. phar. 7.402>	Vrbs nos una capit. uincto fossore coluntur
<luca. phar. 7.403>	Hesperiae segetes, stat tectis putris auitis
<luca. phar. 7.404>	In nullos ruitura domus, nulloque frequentem
<luca. phar. 7.405>	Ciue suo Romam, sed mundi faece repletam
<luca. phar. 7.406>	Cladis eo dedimus ne tanto in corpore bellum
<luca. phar. 7.407>	Iam possit ciuile geri. Pharsalia tanti
<luca. phar. 7.408>	Causa mali. Cedant, feralia nomina, Cannae
<luca. phar. 7.409>	Et damnata diu Romanis Allia fastis.
<luca. phar. 7.410>	Tempora signauit leuiorum Roma malorum,
<luca. phar. 7.411>	Hunc uoluit nescire diem. Pro tristia fata!
<luca. phar. 7.412>	Aera pestiferum tractu morbosque fluentis
<luca. phar. 7.413>	Insanamque famem permissasque ignibus urbes
<luca. phar. 7.414>	Moeniaque in praeceps laturos plena tremores
<luca. phar. 7.415>	Hi possunt explere uiri, quos undique traxit
<luca. phar. 7.416>	In miseram Fortuna necem, dum munera longi
<luca. phar. 7.417>	Explicat eripiens aeui populosque ducesque
<luca. phar. 7.418>	Constituit campis, per quos tibi, Roma, ruenti
<luca. phar. 7.419>	Ostendat quam magna cadas. quae latius orbem
<luca. phar. 7.420>	Possedit, citius per prospera fata cucurrit.
<luca. phar. 7.421>	Omne tibi bellum gentis dedit omnibus annis;
<luca. phar. 7.422>	Te geminum Titan procedere uidit in axem;
<luca. phar. 7.423>	Haut multum terrae spatium restabat eoae,
<luca. phar. 7.424>	Vt tibi nox, tibi tota dies, tibi curreret aether
<luca. phar. 7.425>	Omniaque errantes stellae Romana uiderent:
<luca. phar. 7.426>	Sed retro tua fata tulit par omnibus annis
<luca. phar. 7.427>	Emathiae funesta dies. Hac luce cruenta
<luca. phar. 7.428>	Effectum ut Latios non horreat India fasces,
<luca. phar. 7.429>	Nec uetitos errare Dahas in moenia ducat
<luca. phar. 7.430>	Sarmaticumque premat succinctus consul aratrum,
<luca. phar. 7.431>	Quod semper saeuas debet tibi Parthia poenas,
<luca. phar. 7.432>	Quod fugiens ciuile nefas redituraque numquam
<luca. phar. 7.433>	Libertas ultra Tigrim Rhenumque recessit
<luca. phar. 7.434>	Ac totiens nobis iugulo quaesita uagatur,
<luca. phar. 7.435>	Germanum Scythicumque bonum, nec respicit ultra
<luca. phar. 7.436>	Ausoniam; uellem, populis incognita nostris:
<luca. phar. 7.437>	Vulturis ut primum laeuo fundata uolatu
<luca. phar. 7.438>	Romulus infami compleuit moenia luco,
<luca. phar. 7.439>	Vsque ad Thessalicas seruisses, Roma, ruinas.
<luca. phar. 7.440>	De Brutis, Fortuna, queror. Quid tempora legum
<luca. phar. 7.441>	Egimus aut annos a consule nomen habentis?
<luca. phar. 7.442>	Felices Arabes Medique eoaque tellus,
<luca. phar. 7.443>	Quam sub perpetuis tenuerunt fata tyrannis.
<luca. phar. 7.444>	Ex populis qui regna ferunt sors ultima nostra est,
<luca. phar. 7.445>	Quos seruire pudet. Sunt nobis nulla profecto
<luca. phar. 7.446>	Numina; cum caeco rapiantur saecula casu,
<luca. phar. 7.447>	Mentimur regnare Iouem. Spectabit ab alto
<luca. phar. 7.448>	Aethere Thessalicas, teneat cum fulmina, caedes!
<luca. phar. 7.449>	Scilicet ipse petet Pholoen, petet ignibus Oeten
<luca. phar. 7.450>	Immeritaeque nemus Rhodopes pinusque Mimantis:
<luca. phar. 7.451>	Cassius hoc potius feriet caput! Astra Thyestae
<luca. phar. 7.452>	Intulit et subitis damnauit noctibus Argos:
<luca. phar. 7.453>	Tot similis fratrum gladios patrumque gerenti
<luca. phar. 7.454>	Thessaliae dabit ille diem! Mortalia nulli
<luca. phar. 7.455>	Sunt curata deo. Cladis tamen huius habemus
<luca. phar. 7.456>	Vindictam quantam terris dare numina fas est.
<luca. phar. 7.457>	Bella pares superis facient ciuilia diuos
<luca. phar. 7.458>	Fulminibus manes radiisque ornabit et astris
<luca. phar. 7.459>	Inque deum templis iurabit Roma per umbras.
<luca. phar. 7.460>	Vt rapido cursu fati suprema morantem
<luca. phar. 7.461>	Consumpsere locum, parua tellure dirempti
<luca. phar. 7.462>	Inde manus spectant: tempus, quo noscere possent
<luca. phar. 7.463>	Quo sua pila cadant aut qua sibi fata minentur,
<luca. phar. 7.464>	Facturi quae monstra forent: uidere parentes
<luca. phar. 7.465>	Frontibus aduersis fraternaque comminus arma,
<luca. phar. 7.466>	Nec libuit mutare locum; tamen omnia torpor
<luca. phar. 7.467>	Pectora constrinxit, gelidusque in uiscera sanguis
<luca. phar. 7.468>	Percussa pietate coit, totaeque cohortes
<luca. phar. 7.469>	Pila parata diu tensis tenuere lacertis.
<luca. phar. 7.470>	Di tibi non mortem quae cunctis poena paratur,
<luca. phar. 7.471>	Sed sensum post fata tuae dent, Crastine, morti,
<luca. phar. 7.472>	Cuius torta manu commisit lancea bellum
<luca. phar. 7.473>	Primaque Thessaliam Romano sanguine tinxit.
<luca. phar. 7.474>	O praeceps rabies! cum Caesar tela teneret,
<luca. phar. 7.475>	Inuenta est prior ulla manus! Tunc stridulus aer
<luca. phar. 7.476>	Elisus lituis conceptaque classica cornu,
<luca. phar. 7.477>	Tunc ausae dare signa tubae, tunc aethera tendit
<luca. phar. 7.478>	Extremique fragor conuexa irrumpit Olympi,
<luca. phar. 7.479>	Vnde procul nubes, quo nulla tonitrua durant.
<luca. phar. 7.480>	Excepit resonis clamorem uallibus Haemus
<luca. phar. 7.481>	Peliacisque dedit rursus geminare cauernis;
<luca. phar. 7.482>	Pindus agit fremitus, Pangaeaque saxa resultant,
<luca. phar. 7.483>	Oetaeaeque gemunt rupes, uocesque furoris
<luca. phar. 7.484>	Expauere sui tota tellure relatas.
<luca. phar. 7.485>	Spargitur innumerum diuersis missile uotis:
<luca. phar. 7.486>	Vulnera pars optat, pars terrae figere tela
<luca. phar. 7.487>	Ac puras seruare manus. Rapit omnia casus
<luca. phar. 7.488>	Atque incerta facit, quos uult, Fortuna nocentes.
<luca. phar. 7.489>	Sed quota pars cladis iaculis ferroque uolanti
<luca. phar. 7.490>	Exacta est? Odiis solus ciuilibus ensis
<luca. phar. 7.491>	Sufficit et dextras Romana in uiscera ducit.
<luca. phar. 7.492>	Pompei densis acies stipata cateruis
<luca. phar. 7.493>	Iunxerat in seriem nexis umbonibus arma
<luca. phar. 7.494>	Vixque habitura locum dextras ac tela mouendi
<luca. phar. 7.495>	Constiterat gladiosque suos compressa timebat.
<luca. phar. 7.496>	Praecipiti cursu uaesanum Caesaris agmen
<luca. phar. 7.497>	In densos agitur cuneos perque arma, per hostem
<luca. phar. 7.498>	Quaerit iter. Qua torta graues lorica catenas
<luca. phar. 7.499>	Opponit tutoque latet sub tegmine pectus,
<luca. phar. 7.500>	Hac quoque peruentum est ad uiscera totque per arma
<luca. phar. 7.501>	Extremum est quod quisque ferit. Ciuilia bella
<luca. phar. 7.502>	Vna acies patitur, gerit altera; frigidus inde
<luca. phar. 7.503>	Stat gladius, calet omne nocens a Caesare ferrum.
<luca. phar. 7.504>	Nec Fortuna diu rerum tot pondera uertens
<luca. phar. 7.505>	Abstulit ingentis fato torrente ruinas.
<luca. phar. 7.506>	Vt primum toto diduxit cornua campo
<luca. phar. 7.507>	Pompeianus eques bellique per ultima fudit,
<luca. phar. 7.508>	Sparsa per extremos leuis armatura maniplos
<luca. phar. 7.509>	Insequitur saeuasque manus immittit in hostem.
<luca. phar. 7.510>	Illic quaeque suo miscet gens proelia telo
<luca. phar. 7.511>	Romanus cunctis petitur cruor; inde sagittae,
<luca. phar. 7.512>	Inde faces et saxa uolant spatioque solutae
<luca. phar. 7.513>	Aeris et calido liquefactae pondere glandes.
<luca. phar. 7.514>	Tunc et Ityraei Medique Arabesque soluti,
<luca. phar. 7.515>	Arcu turba minax nusquam rexere sagittas,
<luca. phar. 7.516>	Sed petitur solus qui campis imminet aer;
<luca. phar. 7.517>	Inde cadunt mortes; sceleris sed crimine nullo
<luca. phar. 7.518>	Externum maculant chalybem; stetit omne coactum
<luca. phar. 7.519>	Circa pila nefas. Ferro subtexitur aether
<luca. phar. 7.520>	Noxque super campos telis conserta pependit,
<luca. phar. 7.521>	Cum Caesar metuens, ne frons sibi prima laboret
<luca. phar. 7.522>	Incursu, tenet obliquas post signa cohortes
<luca. phar. 7.523>	Inque latus belli, qua se uagus hostis agebat,
<luca. phar. 7.524>	Emittit subitum non motis cornibus agmen.
<luca. phar. 7.525>	Immemores pugnae nulloque pudore timendi
<luca. phar. 7.526>	Praecipites, fecere palam, ciuilia bella
<luca. phar. 7.527>	Non bene barbaricis umquam commissa cateruis.
<luca. phar. 7.528>	Vt primum sonipes transfixus pectora ferro
<luca. phar. 7.529>	In caput effusi calcauit membra regentis,
<luca. phar. 7.530>	Omnis eques cessit campis, glomerataque nubes
<luca. phar. 7.531>	In sua conuersis praeceps ruit agmina frenis.
<luca. phar. 7.532>	Perdidit inde modum caedes ac nulla secuta est
<luca. phar. 7.533>	Pugna; sed hinc iugulis, hinc ferro bella geruntur;
<luca. phar. 7.534>	Nec ualet haec acies tantum prosternere quantum
<luca. phar. 7.535>	Inde perire potest. utinam, Pharsalia, campis
<luca. phar. 7.536>	Sufficiat cruor iste tuis quem barbara fundunt
<luca. phar. 7.537>	Pectora: non alio mutentur sanguine fontes,
<luca. phar. 7.538>	Hic numerus totos tibi uestiat ossibus agros.
<luca. phar. 7.539>	Aut si Romano compleri sanguine mauis,
<luca. phar. 7.540>	Istis parce, precor; uiuant Galataeque Syrique,
<luca. phar. 7.541>	Cappadoces Gallique extremique orbis Hiberi,
<luca. phar. 7.542>	Armenii, Cilices; nam post ciuilia bella
<luca. phar. 7.543>	Hic populus Romanus erit. semel ortus in omnis
<luca. phar. 7.544>	It timor, et fatis datus est pro Caesare cursus.
<luca. phar. 7.545>	Ventum erat ad robur Magni mediasque cateruas:
<luca. phar. 7.546>	Quod totos errore uago perfuderat agros
<luca. phar. 7.547>	Constitit hic bellum fortunaque Caesaris haesit.
<luca. phar. 7.548>	Non illic regum auxiliis collecta iuuentus
<luca. phar. 7.549>	Bella gerit ferrumque manus mouere rogatae:
<luca. phar. 7.550>	Ille locus fratres habuit, locus ille parentis.
<luca. phar. 7.551>	Hic furor, hic rabies, hic sunt tua crimina, Caesar.
<luca. phar. 7.552>	Hanc fuge, mens, partem belli tenebrisque relinque,
<luca. phar. 7.553>	Nullaque tantorum discat me uate malorum,
<luca. phar. 7.554>	Quam multum liceat bellis ciuilibus, aetas.
<luca. phar. 7.555>	A potius pereant lacrimae pereantque querellae:
<luca. phar. 7.556>	Quicquid in hac acie gessisti, Roma, tacebo.
<luca. phar. 7.557>	Hic Caesar, rabies populi stimulusque furorum,
<luca. phar. 7.558>	Ne qua parte sui pereat scelus, agmina circum
<luca. phar. 7.559>	It uagus atque ignes animis flagrantibus addit;
<luca. phar. 7.560>	Inspicit et gladios qui toti sanguine manent,
<luca. phar. 7.561>	Qui niteant primo tantum mucrone cruenti,
<luca. phar. 7.562>	Quae presso tremat ense manus, quis languida tela,
<luca. phar. 7.563>	Quis contenta ferat, quis praestet bella iubenti,
<luca. phar. 7.564>	Quem pugnare iuuet, quis uultum ciue perempto
<luca. phar. 7.565>	Mutet; obit latis proiecta cadauera campis;
<luca. phar. 7.566>	Vulnera multorum totum fusura cruorem
<luca. phar. 7.567>	Opposita premit ipse manu. Quacumque uagatur,
<luca. phar. 7.568>	Sanguineum ueluti quatiens Bellona flagellum
<luca. phar. 7.569>	Bistonas aut Mauors agitans, si uerbere saeuo
<luca. phar. 7.570>	Palladia stimulet turbatos aegide currus,
<luca. phar. 7.571>	Nox ingens scelerum est; caedes oriuntur, et instar
<luca. phar. 7.572>	Immensae uocis gemitus et pondere lapsi
<luca. phar. 7.573>	Pectoris arma sonant confractique ensibus enses.
<luca. phar. 7.574>	Ipse manu subicit gladios ac tela ministrat
<luca. phar. 7.575>	Aduersosque iubet ferro contundere uultus.
<luca. phar. 7.576>	Promouet ipse acies, impellit terga suorum,
<luca. phar. 7.577>	Verbere conuersae cessantis excitat hastae.
<luca. phar. 7.578>	In plebem uetat ire manus monstratque senatum;
<luca. phar. 7.579>	Scit, cruor imperii qui sit, quae uiscera rerum,
<luca. phar. 7.580>	Vnde petat Romam, libertas ultima mundi
<luca. phar. 7.581>	Quo steterit ferienda loco. Permixta secundo
<luca. phar. 7.582>	Ordine nobilitas uenerandaque corpora ferro
<luca. phar. 7.583>	Vrgentur; caedunt Lepidos caeduntque Metellos
<luca. phar. 7.584>	Coruinosque simul Torquataque nomina, rerum
<luca. phar. 7.585>	Saepe duces summosque hominum te, Magne, remoto.
<luca. phar. 7.586>	Illic plebeia contectus casside uultus
<luca. phar. 7.587>	Ignotusque hosti, quod ferrum, Brute, tenebas?
<luca. phar. 7.588>	O decus imperii, spes o suprema senatus,
<luca. phar. 7.589>	Extremum tanti generis per saecula nomen,
<luca. phar. 7.590>	Ne rue per medios nimium temerarius hostis,
<luca. phar. 7.591>	Nec tibi fatales admoueris ante Philippos,
<luca. phar. 7.592>	Thessalia periture tua. Nil proficis istic
<luca. phar. 7.593>	Caesaris intentus iugulo: nondum attigit arcem
<luca. phar. 7.594>	Iuris et humanum columen quo cuncta premuntur
<luca. phar. 7.595>	Egressus meruit fatis tam nobile letum.
<luca. phar. 7.596>	Viuat et, ut Bruti procumbat uictima, regnet.
<luca. phar. 7.597>	Hic patriae perit omne decus, iacet aggere magno
<luca. phar. 7.598>	Patricium campis non mixta plebe cadauer.
<luca. phar. 7.599>	Mors tamen eminuit clarorum in strage uirorum
<luca. phar. 7.600>	Pugnacis Domiti, quem clades fata per omnis
<luca. phar. 7.601>	Ducebant: nusquam Magni fortuna sine illo
<luca. phar. 7.602>	Succubuit. uictus totiens a Caesare salua
<luca. phar. 7.603>	Libertate perit, tunc mille in uulnera laetus
<luca. phar. 7.604>	Labitur ac uenia gaudet caruisse secunda.
<luca. phar. 7.605>	Viderat in crasso uersantem sanguine membra
<luca. phar. 7.606>	Caesar et increpitans: "Iam Magni deseris arma,
<luca. phar. 7.607>	Successor Domiti; sine te iam bella geruntur."
<luca. phar. 7.608>	Dixerat; ast illi suffecit pectora pulsans
<luca. phar. 7.609>	Spiritus in uocem morientiaque ora resoluit:
<luca. phar. 7.610>	"Non te funesta scelerum mercede potitum,
<luca. phar. 7.611>	Sed dubium fati, Caesar, generoque minorem
<luca. phar. 7.612>	Aspiciens Stygias Magno duce liber ad umbras
<luca. phar. 7.613>	Et securus eo; te saeuo Marte subactum
<luca. phar. 7.614>	Pompeioque grauis poenas nobisque daturum,
<luca. phar. 7.615>	Cum moriar, sperare licet." Non plura locutum
<luca. phar. 7.616>	Vita fugit, densaeque oculos uertere tenebrae.
<luca. phar. 7.617>	Impendisse pudet lacrimas in funere mundi
<luca. phar. 7.618>	Mortibus innumeris ac singula fata sequentem
<luca. phar. 7.619>	Quaerere, letiferum per cuius uiscera uulnus
<luca. phar. 7.620>	Exierit, quis fusa solo uitalia calcet,
<luca. phar. 7.621>	Ore quis aduerso demissum faucibus ensem
<luca. phar. 7.622>	Expulerit moriens anima, quis corruat ictu;
<luca. phar. 7.623>	Quis steterit dum membra cadunt, qui pectore tela
<luca. phar. 7.624>	Transmittant, aut quos campis affixerit hasta,
<luca. phar. 7.625>	Quis cruor emissis perruperit aera uenis
<luca. phar. 7.626>	Inque hostis cadat arma sui, quis pectora fratris
<luca. phar. 7.627>	Caedat et, ut notum possit spoliare cadauer,
<luca. phar. 7.628>	Abscisum longe mittat caput, ora parentis
<luca. phar. 7.629>	Quis laceret nimiaque probet spectantibus ira,
<luca. phar. 7.630>	Quem iugulat, non esse patrem. Mors nulla querella
<luca. phar. 7.631>	Digna sua est, nullosque hominum lugere uacamus.
<luca. phar. 7.632>	Non istas habuit pugnae Pharsalia partes
<luca. phar. 7.633>	Quas aliae clades: illic per fata uirorum,
<luca. phar. 7.634>	Per populos hic Roma perit; quod militis illic
<luca. phar. 7.635>	Mors hic gentis erat; sanguis ibi fluxit Achaeus,
<luca. phar. 7.636>	Ponticus, Assyrius; cunctos haerere cruores
<luca. phar. 7.637>	Romanus campisque uetat consistere torrens.
<luca. phar. 7.638>	Maius ab hac acie, quam quod sua saecula ferrent,
<luca. phar. 7.639>	Vulnus habent populi; plus est, quam uita salusque
<luca. phar. 7.640>	Quod perit: in totum mundi prosternimur aeuum.
<luca. phar. 7.641>	Vincitur his gladiis omnis quae seruiat aetas.
<luca. phar. 7.642>	Proxima quid suboles aut quid meruere nepotes
<luca. phar. 7.643>	In regnum nasci? pauide num gessimus arma
<luca. phar. 7.644>	Teximus aut iugulos? Alieni poena timoris
<luca. phar. 7.645>	In nostra ceruice sedet. Post proelia natis
<luca. phar. 7.646>	Si dominum, Fortuna, dabas, et bella dedisses.
<luca. phar. 7.647>	Iam Magnus transisse deos Romanaque fata
<luca. phar. 7.648>	Senserat infelix tota uix clade coactus
<luca. phar. 7.649>	Fortunam damnare suam. stetit aggere campi,
<luca. phar. 7.650>	Eminus unde omnis sparsas per Thessala rura
<luca. phar. 7.651>	Aspiceret clades, quae bello obstante latebant.
<luca. phar. 7.652>	Tot telis sua fata peti, tot corpora fusa
<luca. phar. 7.653>	Ac se tam multo pereuntem sanguine uidit.
<luca. phar. 7.654>	Nec, sicut mos est miseris, trahere omnia secum
<luca. phar. 7.655>	Mersa iuuat gentesque suae miscere ruinae;
<luca. phar. 7.656>	Vt Latiae post se uiuat pars maxima turbae,
<luca. phar. 7.657>	Sustinuit dignos etiamnum credere uotis
<luca. phar. 7.658>	Caelicolas uoluitque sui solacia casus.
<luca. phar. 7.659>	"Parcite" ait "superi, cunctas prosternere gentes;
<luca. phar. 7.660>	Stante potest mundo Romaque superstite Magnus
<luca. phar. 7.661>	Esse miser. Si plura iuuant mea uulnera, coniunx
<luca. phar. 7.662>	Est mihi, sunt nati; dedimus tot pignora fatis.
<luca. phar. 7.663>	Ciuiline parum est bello, si meque meosque
<luca. phar. 7.664>	Obruit? exiguae clades sumus orbe remoto?
<luca. phar. 7.665>	Omnia quid laceras? quid perdere cuncta laboras?
<luca. phar. 7.666>	Iam nihil est, Fortuna, meum." Sic fatur et arma
<luca. phar. 7.667>	Signaque et afflictas omni iam parte cateruas
<luca. phar. 7.668>	Circumit et reuocat matura in fata ruentis
<luca. phar. 7.669>	Seque negat tanti. nec derat robur in enses
<luca. phar. 7.670>	Ire duci iuguloque pati uel pectore letum;
<luca. phar. 7.671>	Sed timuit, strato miles ne corpore Magni
<luca. phar. 7.672>	Non fugeret supraque ducem procumberet orbis,
<luca. phar. 7.673>	Caesaris aut oculis uoluit subducere mortem,
<luca. phar. 7.674>	Nequiquam, infelix: socero spectare uolenti
<luca. phar. 7.675>	Praestandum est ubicumque caput. Sed tu quoque, coniux,
<luca. phar. 7.676>	Causa fugae uultusque tui fatisque negatum
<luca. phar. 7.677>	Te praesente mori. Tum Magnum concitus aufert
<luca. phar. 7.678>	A bello sonipes non tergo tela pauentem
<luca. phar. 7.679>	Ingentisque animos extrema in fata ferentem.
<luca. phar. 7.680>	Non gemitus, non fletus erat saluaque uerendus
<luca. phar. 7.681>	Maiestate dolor qualem te, Magne, decebat
<luca. phar. 7.682>	Romanis praestare malis. Non impare uultu
<luca. phar. 7.683>	Aspicis Emathiam, nec te uidere superbum
<luca. phar. 7.684>	Prospera bellorum nec fractum aduersa uidebunt;
<luca. phar. 7.685>	Quamque fuit laeto per tres infida triumphos
<luca. phar. 7.686>	Tam misero Fortuna minor. Iam pondere fati
<luca. phar. 7.687>	Deposito securus abis; nunc tempora laeta
<luca. phar. 7.688>	Respexisse uacat; spes numquam implenda recessit;
<luca. phar. 7.689>	Quid fueris nunc scire licet. Fuge proelia dira
<luca. phar. 7.690>	Ac testare deos, nullum qui perstet in armis
<luca. phar. 7.691>	Iam tibi, Magne, mori; ceu flebilis Africa damnis
<luca. phar. 7.692>	Et ceu Munda nocens Pharioque a gurgite clades,
<luca. phar. 7.693>	Sic et Thessalicae post te pars maxima pugnae.
<luca. phar. 7.694>	Non iam Pompei nomen populare per orbem
<luca. phar. 7.695>	Nec studium belli, sed par quod semper habemus
<luca. phar. 7.696>	Libertas et Caesar erit, teque inde fugato
<luca. phar. 7.697>	Ostendit moriens sibi se pugnasse senatus.
<luca. phar. 7.698>	Nonne iuuat pulsum bellis cessisse nec istud
<luca. phar. 7.699>	Perspectasse nefas? Spumantes caede cateruas
<luca. phar. 7.700>	Respice, turbatos incursu sanguinis amnes,
<luca. phar. 7.701>	Et soceri miserere tui. Quo pectore Romam
<luca. phar. 7.702>	Intrabit factus campis felicior istis?
<luca. phar. 7.703>	Quidquid in ignotis solus regionibus exul,
<luca. phar. 7.704>	Quidquid sub Phario positus patiere tyranno,
<luca. phar. 7.705>	Crede deis, longo fatorum crede fauori:
<luca. phar. 7.706>	Vincere peius erat. Prohibe lamenta sonare,
<luca. phar. 7.707>	Flere ueta populos, lacrimas luctusque remitte.
<luca. phar. 7.708>	Tam mala Pompei quam prospera mundus adoret.
<luca. phar. 7.709>	Aspice securus uultu non supplice reges,
<luca. phar. 7.710>	Aspice possessas urbe donataque regna,
<luca. phar. 7.711>	Aegyptum Libyamque, et terras elige morti.
<luca. phar. 7.712>	Vidit prima tuae testis Larisa ruinae
<luca. phar. 7.713>	Nobile nec uictum fatis caput; omnibus illa
<luca. phar. 7.714>	Ciuibus effudit totas per moenia uires
<luca. phar. 7.715>	Obuia ceu laeto: promittunt munera flentes,
<luca. phar. 7.716>	Pandunt templa, domos, socios se cladibus optant.
<luca. phar. 7.717>	Scilicet immenso superest ex nomine multum,
<luca. phar. 7.718>	Teque minor solo cunctas impellere gentes
<luca. phar. 7.719>	Rursus in arma potes rursusque in fata redire.
<luca. phar. 7.720>	Sed "quid opus uicto populis aut urbibus?" inquit
<luca. phar. 7.721>	"Victori praestate fidem." tu Caesar in alto
<luca. phar. 7.722>	Caedis adhuc cumulo patriae per uiscera uadis,
<luca. phar. 7.723>	At tibi iam populos donat gener. auehit inde
<luca. phar. 7.724>	Pompeium sonipes; gemitus lacrimaeque sequuntur
<luca. phar. 7.725>	Plurimaque in saeuos populi conuicia diuos.
<luca. phar. 7.726>	Nunc tibi uera fides quaesiti, Magne, fauoris
<luca. phar. 7.727>	Contigit ac fructus; felix se nescit amari.
<luca. phar. 7.728>	Caesar ut Hesperio uidit satis arua natare
<luca. phar. 7.729>	Sanguine, parcendum ferro manibusque suorum
<luca. phar. 7.730>	Iam ratus ut uiles animas perituraque frustra
<luca. phar. 7.731>	Agmina permisit uitae. Sed castra fugatos
<luca. phar. 7.732>	Ne reuocent pellatque quies nocturna pauorem,
<luca. phar. 7.733>	Protinus hostili statuit succedere uallo,
<luca. phar. 7.734>	Dum fortuna calet, dum conficit omnia terror,
<luca. phar. 7.735>	Non ueritus, graue ne fessis aut Marte subactis
<luca. phar. 7.736>	Hoc foret imperium. Non magno hortamine miles
<luca. phar. 7.737>	In praedam ducendus erat. "uictoria nobis
<luca. phar. 7.738>	Plena, uiri" dixit "superest pro sanguine merces,
<luca. phar. 7.739>	Quam monstrare meum est; neque enim donare uocabo,
<luca. phar. 7.740>	Quod sibi quisque dabit. Cunctis en plena metallis
<luca. phar. 7.741>	Castra patent; raptum Hesperiis e gentibus aurum
<luca. phar. 7.742>	Hic iacet, eoasque premunt tentoria gazas.
<luca. phar. 7.743>	Tot regum fortuna simul Magnique coacta
<luca. phar. 7.744>	Expectat dominos; propera praecedere, miles,
<luca. phar. 7.745>	Quos sequeris; quascumque tuas Pharsalia fecit,
<luca. phar. 7.746>	A uictis rapiuntur opes." Sic milite iusso
<luca. phar. 7.747>	Impulit amentes aurique cupidine caecos
<luca. phar. 7.748>	Ire super gladios supraque cadauera patrum
<luca. phar. 7.749>	Et caesos calcare duces, quae fossa, quis agger
<luca. phar. 7.750>	Sustineat pretium belli scelerumque petentis?
<luca. phar. 7.751>	Scire ruunt quanta fuerint mercede nocentes.
<luca. phar. 7.752>	Inuenere quidem spoliato plurima mundo
<luca. phar. 7.753>	Bellorum in sumptus congestae pondera massae;
<luca. phar. 7.754>	Sed non impleuit cupientes omnia mentes.
<luca. phar. 7.755>	Quidquid fodit Hiber, quidquid Tagus expuit auri
<luca. phar. 7.756>	Quodque legit diues summis Arimaspus harenis,
<luca. phar. 7.757>	Vt rapiant, paruo scelus hoc uenisse putabunt:
<luca. phar. 7.758>	Cum sibi Tarpeias uictor desponderit arces,
<luca. phar. 7.759>	Cum spe Romanae promiserit omnia praedae,
<luca. phar. 7.760>	Decipitur quod castra rapit. Capit impia plebes
<luca. phar. 7.761>	Caespite patricio somnos, stratumque cubile
<luca. phar. 7.762>	Regibus infandus miles premit, inque parentum
<luca. phar. 7.763>	Inque toris fratrum posuerunt membra nocentes;
<luca. phar. 7.764>	Quos agitat uaesana quies somnique furentes:
<luca. phar. 7.765>	Thessalicam miseri uersant in pectore pugnam.
<luca. phar. 7.766>	Inuigilat cunctis saeuum scelus, armaque tota
<luca. phar. 7.767>	Mente agitant, capuloque manus absente mouentur.
<luca. phar. 7.768>	Ingemuisse putem campos, terramque nocentem
<luca. phar. 7.769>	Inspirasse animas, infectumque aera totum
<luca. phar. 7.770>	Manibus et superam Stygia formidine noctem.
<luca. phar. 7.771>	Exigit a meritis tristes uictoria poenas,
<luca. phar. 7.772>	Sibilaque et flammas infert sopor. umbra perempti
<luca. phar. 7.773>	Ciuis adest, sua quemque premit terroris imago:
<luca. phar. 7.774>	Ille senum uultus, iuuenum uidet ille figuras,
<luca. phar. 7.775>	Hunc agitant totis fraterna cadauera somnis,
<luca. phar. 7.776>	Pectore in hoc pater est; omnes in Caesare manes.
<luca. phar. 7.777>	Haut alios nondum Scythica purgatus in ara
<luca. phar. 7.778>	Eumenidum uidit uultus Pelopeus Orestes,
<luca. phar. 7.779>	Nec magis attonitos animi sensere tumultus,
<luca. phar. 7.780>	Cum fureret, Pentheus, aut cum desisset, Agaue.
<luca. phar. 7.781>	Hunc omnes gladii, quos aut Pharsalia uidit
<luca. phar. 7.782>	Aut ultrix uisura dies stringente senatu,
<luca. phar. 7.783>	Illa nocte premunt, hunc infera monstra flagellant.
<luca. phar. 7.784>	Et quantum misero poenae mens conscia donat,
<luca. phar. 7.785>	Quod Styga, quod manes ingestaque Tartara somnis
<luca. phar. 7.786>	Pompeio uiuente uidet! Tamen omnia passo,
<luca. phar. 7.787>	Postquam clara dies Pharsalica damna retexit,
<luca. phar. 7.788>	Nulla loci facies reuocat feralibus aruis
<luca. phar. 7.789>	Haerentes oculos. Cernit propulsa cruore
<luca. phar. 7.790>	Flumina et excelsos cumulis aequantia colles
<luca. phar. 7.791>	Corpora, sidentis in tabem spectat aceruos
<luca. phar. 7.792>	Et Magni numerat populos, epulisque paratur
<luca. phar. 7.793>	Ille locus uultus ex quo faciesque iacentum
<luca. phar. 7.794>	Agnoscat. Iuuat Emathiam non cernere terram
<luca. phar. 7.795>	Et lustrare oculis campos sub clade latentes.
<luca. phar. 7.796>	Fortunam superosque suos in sanguine cernit.
<luca. phar. 7.797>	Ac ne laeta furens scelerum spectacula perdat,
<luca. phar. 7.798>	Inuidet igne rogi miseris caeloque nocenti
<luca. phar. 7.799>	Ingerit Emathiam. Non illum Poenus humator
<luca. phar. 7.800>	Consulis et Libyca succensae lampade Cannae
<luca. phar. 7.801>	Compellunt, hominum ritus ut seruet in hoste,
<luca. phar. 7.802>	Sed meminit nondum satiata caedibus ira,
<luca. phar. 7.803>	Ciues esse suos. Petimus non singula busta
<luca. phar. 7.804>	Discretosque rogos: unum da gentibus ignem,
<luca. phar. 7.805>	Non interpositis urantur corpora flammis;
<luca. phar. 7.806>	Aut generi si poena iuuat, nemus extrue Pindi,
<luca. phar. 7.807>	Erige congestas Oetaeo robore siluas,
<luca. phar. 7.808>	Thessalicam uideat Pompeius ab aequore flammam.
<luca. phar. 7.809>	Nil agis hac ira: tabesne cadauera soluat
<luca. phar. 7.810>	An rogus haut refert; placido natura receptat
<luca. phar. 7.811>	Cuncta sinu finemque sui sibi corpora debent.
<luca. phar. 7.812>	Hos, Caesar, populos si nunc non usserit ignis,
<luca. phar. 7.813>	Vret cum terris, uret cum gurgite ponti;
<luca. phar. 7.814>	Communis mundo superest rogus ossibus astra
<luca. phar. 7.815>	Mixturus. Quocumque tuam Fortuna uocabit
<luca. phar. 7.816>	Hae quoque sunt animae: non altius ibis in auras,
<luca. phar. 7.817>	Non meliore loco Stygia sub nocte iacebis.
<luca. phar. 7.818>	Libera Fortunae mors est; capit omnia tellus
<luca. phar. 7.819>	Quae genuit; caelo tegitur qui non habet urnam.
<luca. phar. 7.820>	Tu cui dant poenas inhumato funere gentes,
<luca. phar. 7.821>	Quid fugis hanc cladem? quid olentes deseris agros?
<luca. phar. 7.822>	Has trahe, Caesar, aquas; hoc, si potes, utere caelo.
<luca. phar. 7.823>	Sed tibi tabentes populi Pharsalica rura
<luca. phar. 7.824>	Eripiunt camposque tenent uictore fugato.
<luca. phar. 7.825>	Non solum Haemonii funesta ad pabula belli
<luca. phar. 7.826>	Bistonii uenere lupi, tabemque cruentae
<luca. phar. 7.827>	Caedis odorati Pholoen liquere leones.
<luca. phar. 7.828>	Tunc ursae latebras, obscaeni tecta domosque
<luca. phar. 7.829>	Deseruere canes et quicquid nare sagaci
<luca. phar. 7.830>	Aera non sanum motumque cadauere sentit,
<luca. phar. 7.831>	Iamque diu uolucres ciuilia castra secutae
<luca. phar. 7.832>	Conueniunt. uos quae Nilo mutare soletis
<luca. phar. 7.833>	Threicias hiemes, ad mollem serius austrum
<luca. phar. 7.834>	Istis aues. Numquam tanto se uulture caelum
<luca. phar. 7.835>	Induit aut plures presserunt aera pinnae,
<luca. phar. 7.836>	Omne nemus misit uolucres, omnisque cruenta
<luca. phar. 7.837>	Alite sanguineis stillauit roribus arbor.
<luca. phar. 7.838>	Saepe super uultus uictoris et impia signa
<luca. phar. 7.839>	Aut cruor aut alto defluxit ab aethere tabes,
<luca. phar. 7.840>	Membraque deiecit iam lassis unguibus ales.
<luca. phar. 7.841>	Sic quoque non omnis populus peruenit ad ossa
<luca. phar. 7.842>	Inque feras discerptus abit; non intima curant
<luca. phar. 7.843>	Viscera nec totas auidae sorbere medullas:
<luca. phar. 7.844>	Degustant artus. Latiae pars maxima turbae
<luca. phar. 7.845>	Fastidita iacet, quam sol nimbique diesque
<luca. phar. 7.846>	Longior Emathiis resolutam miscuit aruis.
<luca. phar. 7.847>	Thessalica infelix, quo tantum crimine, tellus,
<luca. phar. 7.848>	Laesisti superos, ut te tot mortibus unam,
<luca. phar. 7.849>	Tot scelerum fatis premerent? Quod sufficit aeuum
<luca. phar. 7.850>	Immemor ut donet belli tibi damna uetustas?
<luca. phar. 7.851>	Quae seges infecta surget non decolor herba?
<luca. phar. 7.852>	Quo non Romanos uiolabis uomere manes?
<luca. phar. 7.853>	Ante nouae uenient acies, scelerique secundo
<luca. phar. 7.854>	Praestabis nondum siccos hoc sanguine campos.
<luca. phar. 7.855>	Omnia maiorum uertamus busta licebit
<luca. phar. 7.856>	Et stantes tumulos et qui radice uetusta
<luca. phar. 7.857>	Effudere suas uictis compagibus urnas:
<luca. phar. 7.858>	Plus cinerum Haemoniae sulcis telluris aratur,
<luca. phar. 7.859>	Pluraque ruricolis feriuntur dentibus ossa.
<luca. phar. 7.860>	Nullus ab Emathio religasset litore funem
<luca. phar. 7.861>	Nauita, nec terram quisquam mouisset arator,
<luca. phar. 7.862>	Romani bustum populi, fugerentque coloni
<luca. phar. 7.863>	Vmbrarum campos, gregibus dumeta carerent,
<luca. phar. 7.864>	Nullusque auderet pecori permittere pastor
<luca. phar. 7.865>	Vellere surgentem de nostris ossibus herbam,
<luca. phar. 7.866>	Ac uelut impatiens hominum uel solis iniqui
<luca. phar. 7.867>	Limite uel glacie nuda atque ignota iaceres,
<luca. phar. 7.868>	Si non prima nefas belli, sed sola tulisses.
<luca. phar. 7.869>	O superi, liceat terras odisse nocentes.
<luca. phar. 7.870>	Quid totum premitis, quid totum absoluitis orbem?
<luca. phar. 7.871>	Hesperiae clades et flebilis unda Pachyni
<luca. phar. 7.872>	Et Mutina et Leucas puros fecere Philippos.
<luca. phar. 8.1>	Iam super Herculeas fauces nemorosaque Tempe
<luca. phar. 8.2>	Haemoniae deserta petens dispendia siluae,
<luca. phar. 8.3>	Cornipedem exhaustum cursu stimulisque negantem
<luca. phar. 8.4>	Magnus agens, incerta fugae uestigia turbat
<luca. phar. 8.5>	Implicitasque errore uias. pauet ille fragorem
<luca. phar. 8.6>	Motorum uentis nemorum, comitumque suorum
<luca. phar. 8.7>	Qui post terga redit trepidum laterique timentem
<luca. phar. 8.8>	Exanimat. Quamuis summo de culmine lapsus,
<luca. phar. 8.9>	Nondum uile sui pretium scit sanguinis esse
<luca. phar. 8.10>	Seque, memor fati, tantae mercedis habere
<luca. phar. 8.11>	Credit adhuc iugulum quantam pro Caesaris ipse
<luca. phar. 8.12>	Auulsa ceruice daret. Deserta sequentem
<luca. phar. 8.13>	Non patitur tutis fatum celare latebris
<luca. phar. 8.14>	Clara uiri facies. Multi, Pharsalica castra
<luca. phar. 8.15>	Cum peterent nondum fama prodente ruinas,
<luca. phar. 8.16>	Occursu stupuere ducis, uertigine rerum
<luca. phar. 8.17>	Attoniti; cladisque suae uix ipse fidelis
<luca. phar. 8.18>	Auctor erat. Grauis est Magno quicumque malorum
<luca. phar. 8.19>	Testis adest. Cunctis ignotus gentibus esse
<luca. phar. 8.20>	Mallet et obscuro tutus transire per urbes
<luca. phar. 8.21>	Nomine; sed poenas longi Fortuna fauoris
<luca. phar. 8.22>	Exigit a misero, quae tanto pondere famae
<luca. phar. 8.23>	Res premit aduersas fatisque prioribus urget.
<luca. phar. 8.24>	Nunc festinatos nimium sibi sentit honores
<luca. phar. 8.25>	Actaque lauriferae damnat Sullana iuuentae;
<luca. phar. 8.26>	Nunc et Corycias classes et Pontica signa
<luca. phar. 8.27>	Deiectum meminisse piget. Sic longius aeuum
<luca. phar. 8.28>	Destruit ingentis animos et uita superstes
<luca. phar. 8.29>	Imperio; nisi summa dies cum fine bonorum
<luca. phar. 8.30>	Affuit et celeri praeuertit tristia leto,
<luca. phar. 8.31>	Dedecori est fortuna prior. Quisquamne secundis
<luca. phar. 8.32>	Tradere se fatis audet nisi morte parata?
<luca. phar. 8.33>	Litora contigerat per quae Peneius amnis
<luca. phar. 8.34>	Emathia iam clade rubens exibat in aequor.
<luca. phar. 8.35>	Inde ratis trepidum, uentis ac fluctibus impar,
<luca. phar. 8.36>	Flumineis uix tuta uadis, euexit in altum:
<luca. phar. 8.37>	Cuius adhuc remis quatitur Corcyra sinusque
<luca. phar. 8.38>	Leucadii, Cilicum dominus terraeque Liburnae,
<luca. phar. 8.39>	Exiguam uector pauidus correpsit in alnum.
<luca. phar. 8.40>	Conscia curarum secretae in litora Lesbi
<luca. phar. 8.41>	Flectere uela iubet, qua tunc tellure latebas
<luca. phar. 8.42>	Maestior, in mediis quam si, Cornelia, campis
<luca. phar. 8.43>	Emathiae stares. tristes praesagia curas
<luca. phar. 8.44>	Exagitant, trepida quatitur formidine somnus,
<luca. phar. 8.45>	Thessaliam nox omnis habet; tenebrisque remotis
<luca. phar. 8.46>	Rupis in abruptae scopulos extremaque curris
<luca. phar. 8.47>	Litora; prospiciens fluctus, nutantia longe
<luca. phar. 8.48>	Semper prima uides uenientis uela carinae,
<luca. phar. 8.49>	Quaerere nec quicquam de fato coniugis audes.
<luca. phar. 8.50>	En ratis, ad uestros quae tendit carbasa portus!
<luca. phar. 8.51>	Quid ferat ignoras; sed nunc tibi summa pauoris,
<luca. phar. 8.52>	Nuntius armorum tristis rumorque sinister,
<luca. phar. 8.53>	Victus adest coniux. quid perdis tempora luctus?
<luca. phar. 8.54>	Cum possis iam flere, times! Tunc puppe propinqua
<luca. phar. 8.55>	Prosiluit crimenque deum crudele notauit,
<luca. phar. 8.56>	Deformem pallore ducem uultusque prementem
<luca. phar. 8.57>	Canitiem atque atro squalentis puluere uestis.
<luca. phar. 8.58>	Obuia nox miserae caelum lucemque tenebris
<luca. phar. 8.59>	Abstulit, atque animam clusit dolor; omnia neruis
<luca. phar. 8.60>	Membra relicta labant, riguerunt corda, diuque
<luca. phar. 8.61>	Spe mortis decepta iacet. Iam fune ligato
<luca. phar. 8.62>	Litoribus lustrat uacuas Pompeius harenas.
<luca. phar. 8.63>	Quem postquam propius famulae uidere fideles,
<luca. phar. 8.64>	Non ultra gemitus tacitos incessere fatum
<luca. phar. 8.65>	Permisere sibi, frustraque attollere terra
<luca. phar. 8.66>	Semianimem conantur eram, quam pectore Magnus
<luca. phar. 8.67>	Ambit et astrictos refouet complexibus artus.
<luca. phar. 8.68>	Coeperat in summum reuocato sanguine corpus
<luca. phar. 8.69>	Pompei sentire manus maestamque mariti
<luca. phar. 8.70>	Posse pati faciem; prohibet succumbere fatis
<luca. phar. 8.71>	Magnus et immodicos castigat uoce dolores:
<luca. phar. 8.72>	"Nobile cur robur fortunae uulnere primo
<luca. phar. 8.73>	Femina tantorum titulis insignis auorum
<luca. phar. 8.74>	Frangis? Habes aditum mansurae in saecula famae:
<luca. phar. 8.75>	Laudis in hoc sexu non legum iura nec arma,
<luca. phar. 8.76>	Vnica materia est coniux miser. Erige mentem,
<luca. phar. 8.77>	Et tua cum fatis pietas decertet, et ipsum
<luca. phar. 8.78>	Quod sum uictus ama; nunc sum tibi gloria maior,
<luca. phar. 8.79>	A me quod fasces et quod pia turba senatus
<luca. phar. 8.80>	Tantaque discessit regum manus. Incipe Magnum
<luca. phar. 8.81>	Sola sequi. Deformis adhuc uiuente marito
<luca. phar. 8.82>	Summus et augeri uetitus dolor: ultima debet
<luca. phar. 8.83>	Esse fides lugere uirum. Tu nulla tulisti
<luca. phar. 8.84>	Bello damna meo: uiuit post proelia Magnus,
<luca. phar. 8.85>	Sed fortuna perit; quod defles, illud amasti."
<luca. phar. 8.86>	Vocibus his correpta uiri uix aegra leuauit
<luca. phar. 8.87>	Membra solo, talis gemitu rumpente querellas:
<luca. phar. 8.88>	"O utinam in thalamos inuisi Caesaris issem
<luca. phar. 8.89>	Infelix coniux et nulli laeta marito!
<luca. phar. 8.90>	Bis nocui mundo; me pronuba ducit Erinys
<luca. phar. 8.91>	Crassorumque umbrae, deuotaque manibus illis
<luca. phar. 8.92>	Assyrios in castra tuli ciuilia casus,
<luca. phar. 8.93>	Praecipitesque dedi populos cunctosque fugaui
<luca. phar. 8.94>	A causa meliore deos. O maxime coniux,
<luca. phar. 8.95>	O thalamis indigne meis, hoc iuris habebat
<luca. phar. 8.96>	In tantum fortuna caput! Cur impia nupsi,
<luca. phar. 8.97>	Si miserum factura fui? Nunc accipe poenas,
<luca. phar. 8.98>	Sed quas sponte luam. Quo sit tibi mollius aequor,
<luca. phar. 8.99>	Certa fides regum totusque paratior orbis,
<luca. phar. 8.100>	Sparge mari comitem. Mallem felicibus armis
<luca. phar. 8.101>	Dependisse caput; nunc clades denique lustra,
<luca. phar. 8.102>	Magne, tuas. ubicumque iaces, ciuilibus armis
<luca. phar. 8.103>	Nostros ulta toros, ades huc atque exige poenas,
<luca. phar. 8.104>	Iulia, crudelis, placataque paelice caesa
<luca. phar. 8.105>	Magno parce tuo." sic fata iterumque refusa
<luca. phar. 8.106>	Coniugis in gremium, cunctorum lumina soluit
<luca. phar. 8.107>	In lacrimas. Duri flectuntur pectora Magni,
<luca. phar. 8.108>	Siccaque Thessaliae confudit lumina Lesbos.
<luca. phar. 8.109>	Tunc Mytilenaeum pleno iam litore uulgus
<luca. phar. 8.110>	Affatur Magnum: "Si maxima gloria nobis
<luca. phar. 8.111>	Semper erit tanti pignus seruasse mariti,
<luca. phar. 8.112>	Tu quoque deuotos sacro tibi foedere muros,
<luca. phar. 8.113>	Oramus, sociosque lares dignere uel una
<luca. phar. 8.114>	Nocte tua: fac, Magne, locum, quem cuncta reuisant
<luca. phar. 8.115>	Saecula, quem ueniens hospes Romanus adoret.
<luca. phar. 8.116>	Nulla tibi subeunda magis sunt moenia uicto:
<luca. phar. 8.117>	Omnia uictoris possunt sperare fauorem,
<luca. phar. 8.118>	Haec iam crimen habent. Quid, quod iacet insula ponto?
<luca. phar. 8.119>	Caesar eget ratibus: procerum pars magna coibit
<luca. phar. 8.120>	Certa loci; noto reparandum est litore fatum.
<luca. phar. 8.121>	Accipe templorum cultus aurumque deorum;
<luca. phar. 8.122>	Accipe, si terris, si puppibus ista iuuentus
<luca. phar. 8.123>	Aptior est; tota, quantum ualet, utere Lesbo.
<luca. phar. 8.124>	Accipe: ne Caesar rapiat, tu uictus habeto.
<luca. phar. 8.125>	Hoc solum crimen meritae bene detrahe terrae,
<luca. phar. 8.126>	Ne nostram uideare fidem felixque secutus
<luca. phar. 8.127>	Et damnasse miser." Tali pietate uirorum
<luca. phar. 8.128>	Laetus in aduersis et mundi nomine gaudens
<luca. phar. 8.129>	Esse fidem: "Nullum toto mihi" dixit "in orbe
<luca. phar. 8.130>	Gratius esse solum non paruo pignore uobis
<luca. phar. 8.131>	Ostendi; tenuit nostros hac obside Lesbos
<luca. phar. 8.132>	Affectus; hic sacra domus carique penates,
<luca. phar. 8.133>	Hic mihi Roma fuit. Non ulla in litora puppem
<luca. phar. 8.134>	Ante dedi fugiens, saeui cum Caesaris iram
<luca. phar. 8.135>	Iam scirem meritam seruata coniuge Lesbon,
<luca. phar. 8.136>	Non ueritus tantam ueniae committere uobis
<luca. phar. 8.137>	Materiam. Sed iam satis est fecisse nocentes.
<luca. phar. 8.138>	Fata mihi totum mea sunt agitanda per orbem.
<luca. phar. 8.139>	Heu nimium felix aeterno nomine Lesbos,
<luca. phar. 8.140>	Siue doces populos regesque admittere Magnum,
<luca. phar. 8.141>	Seu praestas mihi sola fidem. Nam quaerere certum
<luca. phar. 8.142>	Fas quibus in terris, ubi sit scelus. Accipe, numen,
<luca. phar. 8.143>	Si quod adhuc mecum est, uotorum extrema meorum:
<luca. phar. 8.144>	Da similis Lesbo populos, qui Marte subactum
<luca. phar. 8.145>	Non intrare suos infesto Caesare portus,
<luca. phar. 8.146>	Non exire uetent." Dixit maestamque carinae
<luca. phar. 8.147>	Imposuit comitem. cunctos mutare putares
<luca. phar. 8.148>	Tellurem patriaeque solum: sic litore toto
<luca. phar. 8.149>	Plangitur, infestae tenduntur in aethera dextrae;
<luca. phar. 8.150>	Pompeiumque minus, cuius fortuna dolorem
<luca. phar. 8.151>	Mouerat, ast illam, quam toto tempore belli
<luca. phar. 8.152>	Vt ciuem uidere suam, discedere cernens
<luca. phar. 8.153>	Ingemuit populus; quam uix, si castra mariti
<luca. phar. 8.154>	Victoris peteret, siccis dimittere matres
<luca. phar. 8.155>	Iam poterant oculis: tanto deuinxit amore
<luca. phar. 8.156>	Hos pudor, hos probitas castique modestia uultus,
<luca. phar. 8.157>	Quod summissa animis, nulli grauis hospita turbae
<luca. phar. 8.158>	Stantis adhuc fati uixit quasi coniuge uicto.
<luca. phar. 8.159>	Iam pelago medios Titan demissus ad ignes
<luca. phar. 8.160>	Nec quibus abscondit nec si quibus exerit orbem
<luca. phar. 8.161>	Totus erat: uigiles Pompei pectore curae
<luca. phar. 8.162>	Nunc socias adeunt Romani foederis urbes
<luca. phar. 8.163>	Et uarias regum mentes, nunc inuia mundi
<luca. phar. 8.164>	Arua super nimios soles austrumque iacentis.
<luca. phar. 8.165>	Saepe labor maestus curarum odiumque futuri
<luca. phar. 8.166>	Proiecit fessos incerti pectoris aestus,
<luca. phar. 8.167>	Rectoremque ratis de cunctis consulit astris,
<luca. phar. 8.168>	Vnde notet terras, quae sit mensura secandi
<luca. phar. 8.169>	Aequoris in caelo, Syriam quo sidere seruet,
<luca. phar. 8.170>	Aut quotus in Plaustro Libyam bene dirigat ignis.
<luca. phar. 8.171>	Doctus ad haec fatur taciti seruator Olympi:
<luca. phar. 8.172>	"Signifero quaecumque fluunt labentia caelo,
<luca. phar. 8.173>	Numquam stante polo miseros fallentia nautas,
<luca. phar. 8.174>	Sidera non sequimur; sed qui non mergitur undis
<luca. phar. 8.175>	Axis inocciduus gemina clarissimus arcto,
<luca. phar. 8.176>	Ille regit puppes. Hic cum mihi semper in altum
<luca. phar. 8.177>	Surget et instabit summis minor Vrsa ceruchis,
<luca. phar. 8.178>	Bosporon et Scythiae curuantem litora Pontum
<luca. phar. 8.179>	Spectamus. Quicquid descendet ab arbore summa
<luca. phar. 8.180>	Arctophylax propiorque mari Cynosura feretur,
<luca. phar. 8.181>	In Syriae portus tendet ratis. Inde Canopos
<luca. phar. 8.182>	Excipit australi caelo contenta uagari,
<luca. phar. 8.183>	Stella timens borean; illa quoque perge sinistra
<luca. phar. 8.184>	Trans Pharon, in medio tanget ratis aequore Syrtim.
<luca. phar. 8.185>	Sed quo uela dari, quo nunc pede carbasa tendi
<luca. phar. 8.186>	Nostra iubes?" Dubio contra cui pectore Magnus
<luca. phar. 8.187>	"Hoc solum toto" respondit "in aequore serua,
<luca. phar. 8.188>	Vt sit ab Emathiis semper tua longius oris
<luca. phar. 8.189>	Puppis et Hesperiam pelago caeloque relinquas;
<luca. phar. 8.190>	Cetera da uentis. Comitem pignusque recepi
<luca. phar. 8.191>	Depositum: tunc certus eram quae litora uellem,
<luca. phar. 8.192>	Nunc portum fortuna dabit." Sic fatur; at ille
<luca. phar. 8.193>	Iusto uela modo pendentia cornibus aequis
<luca. phar. 8.194>	Torsit et in laeuum puppim dedit, utque secaret,
<luca. phar. 8.195>	Quas Asinae cautes et quas Chios asperat, undas,
<luca. phar. 8.196>	Hos dedit in proram, tenet hos in puppe rudentis.
<luca. phar. 8.197>	Aequora senserunt motus aliterque secante
<luca. phar. 8.198>	Iam pelagus rostro nec idem spectante carina
<luca. phar. 8.199>	Mutauere sonum. Non sic moderator equorum,
<luca. phar. 8.200>	Dexteriore rota laeuum cum circumit axem,
<luca. phar. 8.201>	Cogit inoffensae currus accedere metae.
<luca. phar. 8.202>	Ostendit terras Titan et sidera texit.
<luca. phar. 8.203>	Sparsus ab Emathia fugit quicumque procella,
<luca. phar. 8.204>	Adsequitur Magnum, primusque a litore Lesbi
<luca. phar. 8.205>	Occurrit natus, procerum mox turba fidelis;
<luca. phar. 8.206>	Nam neque deiecto fatis acieque fugato
<luca. phar. 8.207>	Abstulerat Magno reges fortuna ministros;
<luca. phar. 8.208>	Terrarum dominos et sceptra Eoa tenentis
<luca. phar. 8.209>	Exul habet comites. Iubet ire in deuia mundi
<luca. phar. 8.210>	Deiotarum, qui sparsa ducis uestigia legit.
<luca. phar. 8.211>	"Quando" ait "Emathiis amissus cladibus orbis,
<luca. phar. 8.212>	Qua Romanus erat, superest, fidissime regum,
<luca. phar. 8.213>	Eoam temptare fidem populosque bibentis
<luca. phar. 8.214>	Euphraten et adhuc securum a Caesare Tigrim.
<luca. phar. 8.215>	Ne pigeat Magno quaerentem fata remotas
<luca. phar. 8.216>	Medorum penetrare domos Scythicosque recessus
<luca. phar. 8.217>	Et totum mutare diem uocesque superbo
<luca. phar. 8.218>	Arsacidae perferre meas: "Si foedera nobis
<luca. phar. 8.219>	Prisca manent mihi per Latium iurata Tonantem,
<luca. phar. 8.220>	Per uestros astricta magos, implete pharetras
<luca. phar. 8.221>	Armeniosque arcus Geticis intendite neruis;
<luca. phar. 8.222>	Si uos, o Parthi, peterem cum Caspia claustra
<luca. phar. 8.223>	Et sequerer duros aeterni Martis Alanos,
<luca. phar. 8.224>	Passus Achaemeniis late decurrere campis
<luca. phar. 8.225>	In tutam trepidos numquam Babylona coegi:
<luca. phar. 8.226>	Arua super Cyri Chaldaeique ultima regni,
<luca. phar. 8.227>	Qua rapidus Ganges et qua Nysaeus Hydaspes
<luca. phar. 8.228>	Accedunt pelago, Phoebi surgentis ab igne
<luca. phar. 8.229>	Iam propior quam Persis eram; tamen omnia uincens
<luca. phar. 8.230>	Sustinui nostris uos tantum desse triumphis,
<luca. phar. 8.231>	Solusque e numero regum telluris Eoae
<luca. phar. 8.232>	Ex aequo me Parthus adit. Nec munere Magni
<luca. phar. 8.233>	Stant semel Arsacidae. Quis enim post uulnera cladis
<luca. phar. 8.234>	Assyriae iustas Latii compescuit iras?
<luca. phar. 8.235>	Tot meritis obstricta meis nunc Parthia ruptis
<luca. phar. 8.236>	Excedat claustris uetitam per saecula ripam
<luca. phar. 8.237>	Zeugmaque Pellaeum. Pompeio uincite, Parthi,
<luca. phar. 8.238>	Vinci Roma uolet". Regem parere iubenti
<luca. phar. 8.239>	Ardua non piguit, positisque insignibus aulae
<luca. phar. 8.240>	Egreditur famulo raptos indutus amictus.
<luca. phar. 8.241>	In dubiis tutum est inopem simulare tyranno;
<luca. phar. 8.242>	Quanto igitur mundi dominis securius aeuum
<luca. phar. 8.243>	Verus pauper agit! Dimisso in litore rege,
<luca. phar. 8.244>	Ipse per Icariae scopulos Ephesonque relinquens
<luca. phar. 8.245>	Et placidi Colophona maris spumantia paruae
<luca. phar. 8.246>	Radit saxa Sami; spirat de litore Coo
<luca. phar. 8.247>	Aura fluens; Gnidon inde fugit claramque relinquit
<luca. phar. 8.248>	Sole Rhodon magnosque sinus Telmessidos undae
<luca. phar. 8.249>	Compensat medio pelagi. Pamphylia puppi
<luca. phar. 8.250>	Occurrit tellus, nec se committere muris
<luca. phar. 8.251>	Ausus adhuc ullis, te primum, parua Phaselis,
<luca. phar. 8.252>	Magnus adit; nam te metui uetat incola rarus
<luca. phar. 8.253>	Exhaustaeque domus populis, maiorque carinae
<luca. phar. 8.254>	Quam tua turba fuit. Tendens hinc carbasa rursus
<luca. phar. 8.255>	Iam Taurum Tauroque uidet Dipsunta cadentem.
<luca. phar. 8.256>	Crederet hoc Magnus, pacem cum praestitit undis,
<luca. phar. 8.257>	Et sibi consultum? Cilicum per litora tutus
<luca. phar. 8.258>	Parua puppe fugit. Sequitur pars magna senatus
<luca. phar. 8.259>	Ad profugum collecta ducem, paruisque Syhedris,
<luca. phar. 8.260>	Quo portu mittitque rates recipitque Selinus,
<luca. phar. 8.261>	In procerum coetu tandem maesta ora resoluit
<luca. phar. 8.262>	Vocibus his Magnus: "Comites bellique fugaeque
<luca. phar. 8.263>	Atque instar patriae, quamuis in litore nudo,
<luca. phar. 8.264>	In Cilicum terra, nullis circumdatus armis
<luca. phar. 8.265>	Consultem rebusque nouis exordia quaeram,
<luca. phar. 8.266>	Ingentis praestate animos. non omnis in aruis
<luca. phar. 8.267>	Emathiis cecidi, nec sic mea fata premuntur
<luca. phar. 8.268>	Vt nequeam releuare caput cladesque receptas
<luca. phar. 8.269>	Excutere. An Libycae Marium potuere ruinae
<luca. phar. 8.270>	Erigere in fasces et plenis reddere fastis:
<luca. phar. 8.271>	Me pulsum leuiore manu Fortuna tenebit?
<luca. phar. 8.272>	Mille meae Graio uoluuntur in aequore puppes,
<luca. phar. 8.273>	Mille duces; sparsit potius Pharsalia nostras,
<luca. phar. 8.274>	Quam subuertit, opes. Sed me uel sola tueri
<luca. phar. 8.275>	Fama potest rerum, toto quas gessimus orbe,
<luca. phar. 8.276>	Et nomen quod mundus amat. uos pendite regna
<luca. phar. 8.277>	Viribus atque fide, Libyam, Parthosque Pharonque,
<luca. phar. 8.278>	Quemnam Romanis deceat succurrere rebus.
<luca. phar. 8.279>	Ast ego curarum uobis arcana mearum
<luca. phar. 8.280>	Expromam mentisque meae quo pondera uergant.
<luca. phar. 8.281>	Aetas Niliaci nobis suspecta tyranni est:
<luca. phar. 8.282>	Ardua quippe fides robustos exigit annos.
<luca. phar. 8.283>	Hinc anceps dubii terret sollertia Mauri;
<luca. phar. 8.284>	Namque memor generis Carthaginis impia proles
<luca. phar. 8.285>	Imminet Hesperiae, multusque in pectore uano est
<luca. phar. 8.286>	Hannibal, obliquo maculat qui sanguine regnum
<luca. phar. 8.287>	Et Numidas contingit auos; iam supplice Varo
<luca. phar. 8.288>	Intumuit uiditque loco Romana secundo.
<luca. phar. 8.289>	Quare agite Eoum, comites, properemus in orbem.
<luca. phar. 8.290>	Diuidit Euphrates ingentem gurgite mundum,
<luca. phar. 8.291>	Caspiaque immensos seducunt claustra recessus,
<luca. phar. 8.292>	Et polus Assyrias alter noctesque diesque
<luca. phar. 8.293>	Vertit, et abruptum nostro mare discolor unda
<luca. phar. 8.294>	Oceanusque suus. Regnandi sola uoluptas;
<luca. phar. 8.295>	Celsior in campo sonipes et fortior arcus,
<luca. phar. 8.296>	Nec puer aut senior letalis tendere neruos
<luca. phar. 8.297>	Segnis, et a nulla mors est incerta sagitta.
<luca. phar. 8.298>	Primi Pellaeas arcu fregere sarisas
<luca. phar. 8.299>	Bactraque Medorum sedem, murisque superbam
<luca. phar. 8.300>	Assyrias Babylona domos. nec pila timentur
<luca. phar. 8.301>	Nostra nimis Parthis, audentque in bella uenire
<luca. phar. 8.302>	Experti Scythicas Crasso pereunte pharetras.
<luca. phar. 8.303>	Spicula nec solo spargunt fidentia ferro,
<luca. phar. 8.304>	Stridula sed multo saturantur tela ueneno;
<luca. phar. 8.305>	Vulnera parua nocent, fatumque in sanguine summo est.
<luca. phar. 8.306>	O utinam non tanta mihi fiducia saeuis
<luca. phar. 8.307>	Esset in Arsacidis! Fatis nimis aemula nostris
<luca. phar. 8.308>	Fata mouent Medos, multumque in gente deorum est.
<luca. phar. 8.309>	Effundam populos alia tellure reuulsos
<luca. phar. 8.310>	Excitosque suis immittam sedibus ortus.
<luca. phar. 8.311>	Quod si nos Eoa fides et barbara fallent
<luca. phar. 8.312>	Foedera, uulgati supra commercia mundi
<luca. phar. 8.313>	Naufragium Fortuna ferat: non regna precabor
<luca. phar. 8.314>	Quae feci. Sat magna feram solacia mortis,
<luca. phar. 8.315>	Orbe iacens alio, nihil haec in membra cruente,
<luca. phar. 8.316>	Nil socerum fecisse pie. Sed cuncta reuoluens
<luca. phar. 8.317>	Vitae fata meae, semper uenerabilis illa
<luca. phar. 8.318>	Orbis parte fui; quantus Maeotida supra,
<luca. phar. 8.319>	Quantus aput Tanaim toto conspectus in ortu!
<luca. phar. 8.320>	Quas magis in terras nostrum felicibus actis
<luca. phar. 8.321>	Nomen abit aut unde redit maiore triumpho?
<luca. phar. 8.322>	Roma, faue coeptis; quid enim tibi laetius umquam
<luca. phar. 8.323>	Praestiterint superi, quam, si ciuilia Partho
<luca. phar. 8.324>	Milite bella geras, tantam consumere gentem
<luca. phar. 8.325>	Et nostris miscere malis? Cum Caesaris arma
<luca. phar. 8.326>	Concurrent Medis, aut me fortuna necesse est
<luca. phar. 8.327>	Vindicet aut Crassos." Sic fatus murmure sentit
<luca. phar. 8.328>	Consilium damnasse uiros; quos Lentulus omnis
<luca. phar. 8.329>	Virtutis stimulis et nobilitate dolendi
<luca. phar. 8.330>	Praecessit dignasque tulit modo consule uoces:
<luca. phar. 8.331>	"Sicine Thessalicae mentem fregere ruinae?
<luca. phar. 8.332>	Vna dies mundi damnauit fata? secundum
<luca. phar. 8.333>	Emathiam lis tanta datur? iacet omne cruenti
<luca. phar. 8.334>	Vulneris auxilium? solos tibi, Magne, reliquit
<luca. phar. 8.335>	Parthorum fortuna pedes? Quid transfuga mundi,
<luca. phar. 8.336>	Terrarum totos tractus caelumque perosus,
<luca. phar. 8.337>	Auersosque polos alienaque sidera quaeris,
<luca. phar. 8.338>	Chaldaeos culture focos et barbara sacra,
<luca. phar. 8.339>	Parthorum famulus? quid causa obtenditur armis
<luca. phar. 8.340>	Libertatis amor? miserum quid decipis orbem,
<luca. phar. 8.341>	Si seruire potes? Te, quem Romana regentem
<luca. phar. 8.342>	Horruit auditu, quem captos ducere reges
<luca. phar. 8.343>	Vidit ab Hyrcanis Indoque a litore siluis,
<luca. phar. 8.344>	Deiectum fatis, humilem fractumque uidebit
<luca. phar. 8.345>	Extolletque animos Latium uesanus in orbem,
<luca. phar. 8.346>	Se simul et Romam Pompeio supplice mensus?
<luca. phar. 8.347>	Nil animis fatisque tuis effabere dignum;
<luca. phar. 8.348>	Exiget ignorans Latiae commercia linguae
<luca. phar. 8.349>	Vt lacrimis se, Magne, roges. Patimurne pudoris
<luca. phar. 8.350>	Hoc uulnus, clades ut Parthia uindicet ante
<luca. phar. 8.351>	Hesperias quam Roma suas? Ciuilibus armis
<luca. phar. 8.352>	Elegit te nempe ducem: quid uulnera nostra
<luca. phar. 8.353>	In Scythicos spargis populos cladesque latentes?
<luca. phar. 8.354>	Quid Parthos transire doces? Solacia tanti
<luca. phar. 8.355>	Perdit Roma mali, nullos admittere reges,
<luca. phar. 8.356>	Sed ciui seruire suo. Iuuat ire per orbem
<luca. phar. 8.357>	Ducentem saeuas Romana in moenia gentes
<luca. phar. 8.358>	Signaque ab Euphrate cum Crassis capta sequentem?
<luca. phar. 8.359>	Qui solus regum fato celante fauorem
<luca. phar. 8.360>	Defuit Emathiae, nunc tantas ille lacesset
<luca. phar. 8.361>	Auditi uictoris opes aut iungere fata
<luca. phar. 8.362>	Tecum, Magne, uolet? non haec fiducia genti est:
<luca. phar. 8.363>	Omnis in arctois populus quicumque pruinis
<luca. phar. 8.364>	Nascitur, indomitus bellis et mortis amator;
<luca. phar. 8.365>	Quicquid ad Eoos tractus mundique teporem
<luca. phar. 8.366>	Ibitur, emollit gentes clementia caeli.
<luca. phar. 8.367>	Illic et laxas uestes et fluxa uirorum
<luca. phar. 8.368>	Velamenta uides. Parthus per Medica rura,
<luca. phar. 8.369>	Sarmaticos inter campos effusaque plano
<luca. phar. 8.370>	Tigridis arua solo nulli superabilis hosti est
<luca. phar. 8.371>	Libertate fugae; sed non, ubi terra tumebit,
<luca. phar. 8.372>	Aspera conscendet montis iuga nec per opacas
<luca. phar. 8.373>	Bella geret tenebras incerto debilis arcu
<luca. phar. 8.374>	Nec franget nando uiolenti uerticis amnem
<luca. phar. 8.375>	Nec tota in pugna perfusus sanguine membra
<luca. phar. 8.376>	Exiget aestiuum calido sub puluere solem.
<luca. phar. 8.377>	Non aries illis, non ulla est machina belli,
<luca. phar. 8.378>	Aut fossas implere ualent, Parthoque sequenti
<luca. phar. 8.379>	Murus erit quodcumque potest obstare sagittae.
<luca. phar. 8.380>	Pugna leuis bellumque fugax turmaeque uagantes
<luca. phar. 8.381>	Et melior cessisse loco quam pellere miles;
<luca. phar. 8.382>	Illita tela dolis, nec Martem comminus usquam
<luca. phar. 8.383>	Ausa pati uirtus, sed longe tendere neruos
<luca. phar. 8.384>	Et quo ferre uelint permittere uulnera uentis.
<luca. phar. 8.385>	Ensis habet uires, et gens quaecumque uirorum
<luca. phar. 8.386>	Bella gerit gladiis. Nam Medos proelia prima
<luca. phar. 8.387>	Exarmant uacuaque iubent remeare pharetra.
<luca. phar. 8.388>	Nulla manus illis, fiducia tota ueneni est.
<luca. phar. 8.389>	Credis, Magne, uiros, quos in discrimina belli
<luca. phar. 8.390>	Cum ferro misisse parum est? Temptare pudendum
<luca. phar. 8.391>	Auxilium tanti est, toto diuisus ut orbe
<luca. phar. 8.392>	A terra moriare tua, tibi barbara tellus
<luca. phar. 8.393>	Incumbat, te parua tegant ac uilia busta,
<luca. phar. 8.394>	Inuidiosa tamen Crasso quaerente sepulchrum?
<luca. phar. 8.395>	Sed tua sors leuior, quoniam mors ultima poena est
<luca. phar. 8.396>	Nec metuenda uiris. At non Cornelia letum
<luca. phar. 8.397>	Infando sub rege timet. Num barbara nobis
<luca. phar. 8.398>	Est ignota Venus, quae ritu caeca ferarum
<luca. phar. 8.399>	Polluit innumeris leges et foedera taedae
<luca. phar. 8.400>	Coniugibus thalamique patent secreta nefandi
<luca. phar. 8.401>	Inter mille nurus? Epulis uesana meroque
<luca. phar. 8.402>	Regia non ullis exceptos legibus audet
<luca. phar. 8.403>	Concubitus; tot femineis complexibus unum
<luca. phar. 8.404>	Non lassat nox tota marem. Iacuere sorores
<luca. phar. 8.405>	In regum thalamis sacrataque pignora matres.
<luca. phar. 8.406>	Damnat apud gentes sceleris non sponte peracti
<luca. phar. 8.407>	Oedipodionias infelix fabula Thebas:
<luca. phar. 8.408>	Parthorum dominus quotiens sic sanguine mixto
<luca. phar. 8.409>	Nascitur Arsacides? cui fas implere parentem,
<luca. phar. 8.410>	Quid rear esse nefas? Proles tam clara Metelli
<luca. phar. 8.411>	Stabit barbarico coniux millesima lecto.
<luca. phar. 8.412>	Quamquam non ulli plus regia, Magne, uacabit
<luca. phar. 8.413>	Saeuitia stimulata Venus titulisque uirorum;
<luca. phar. 8.414>	Nam quo plura iuuent Parthum portenta, fuisse
<luca. phar. 8.415>	Hanc sciet et Crassi; ceu pridem debita fatis
<luca. phar. 8.416>	Assyriis trahitur cladis captiua uetustae.
<luca. phar. 8.417>	Haereat Eoae uulnus miserabile sortis:
<luca. phar. 8.418>	Non solum auxilium funesto ab rege petisse,
<luca. phar. 8.419>	Sed gessisse prius bellum ciuile pudebit.
<luca. phar. 8.420>	Nam quod apud populos crimen socerique tuumque
<luca. phar. 8.421>	Maius erit quam quod uobis miscentibus arma
<luca. phar. 8.422>	Crassorum uindicta perit? Incurrere cuncti
<luca. phar. 8.423>	Debuerant in Bactra duces et, ne qua uacarent
<luca. phar. 8.424>	Arma, uel arctoum Dacis Rhenique cateruis
<luca. phar. 8.425>	Imperii nudare latus, dum perfida Susa
<luca. phar. 8.426>	In tumulos prolapsa ducum Babylonque iaceret.
<luca. phar. 8.427>	Assyriae paci finem, Fortuna, precamur;
<luca. phar. 8.428>	Et, si Thessalia bellum ciuile peractum est,
<luca. phar. 8.429>	Ad Parthos qui uicit eat. gens unica mundi est
<luca. phar. 8.430>	De qua Caesareis possim gaudere triumphis.
<luca. phar. 8.431>	Non tibi, cum primum gelidum transibis Araxen,
<luca. phar. 8.432>	Vmbra senis maesti Scythicis confixa sagittis
<luca. phar. 8.433>	Ingeret has uoces? "Tu, quem post funera nostra
<luca. phar. 8.434>	Vltorem cinerum nudae sperauimus umbrae,
<luca. phar. 8.435>	Ad foedus pacemque uenis?" Tunc plurima cladis
<luca. phar. 8.436>	Occurrent monimenta tibi: quae moenia trunci
<luca. phar. 8.437>	Lustrarunt ceruice duces, ubi nomina tanta
<luca. phar. 8.438>	Obruit Euphrates et nostra cadauera Tigris
<luca. phar. 8.439>	Detulit in terras ac reddidit. Ire per ista
<luca. phar. 8.440>	Si potes, in media socerum quoque, Magne, sedentem
<luca. phar. 8.441>	Thessalia placare potes. quin respicis orbem
<luca. phar. 8.442>	Romanum? Si regna times proiecta sub austro
<luca. phar. 8.443>	Infidumque Iubam, petimus Pharon aruaque Lagi.
<luca. phar. 8.444>	Syrtibus hinc Libycis tuta est Aegyptos; at inde
<luca. phar. 8.445>	Gurgite septeno rapidus mare summouet amnis.
<luca. phar. 8.446>	Terra suis contenta bonis, non indiga mercis
<luca. phar. 8.447>	Aut Iouis; in solo tanta est fiducia Nilo.
<luca. phar. 8.448>	Sceptra puer Ptolomaeus habet tibi debita, Magne,
<luca. phar. 8.449>	Tutelae commissa tuae. quis nominis umbram
<luca. phar. 8.450>	Horreat? innocua est aetas; ne iura fidemque
<luca. phar. 8.451>	Respectumque deum ueteri speraueris aula:
<luca. phar. 8.452>	Nil pudet adsuetos sceptris, mitissima sors est
<luca. phar. 8.453>	Regnorum sub rege nouo." Non plura locutus
<luca. phar. 8.454>	Impulit huc animos. Quantum spes ultima rerum
<luca. phar. 8.455>	Libertatis habet! uicta est sententia Magni.
<luca. phar. 8.456>	Tum Cilicum liquere solum Cyproque citatas
<luca. phar. 8.457>	Immisere rates, nullas cui praetulit aras
<luca. phar. 8.458>	Vndae diua memor Paphiae, si numina nasci
<luca. phar. 8.459>	Credimus aut quemquam fas est coepisse deorum.
<luca. phar. 8.460>	Haec ubi deseruit Pompeius litora, totos
<luca. phar. 8.461>	Emensus Cypri scopulos, quibus exit in austrum,
<luca. phar. 8.462>	Inde maris uasti transuerso uertitur aestu;
<luca. phar. 8.463>	Nec tenuit gratum nocturno lumine montem
<luca. phar. 8.464>	Infimaque Aegypti pugnaci litora uelo
<luca. phar. 8.465>	Vix tetigit, qua diuidui pars maxima Nili
<luca. phar. 8.466>	In uada decurrit Pelusia septimus amnis.
<luca. phar. 8.467>	Tempus erat quo Libra pares examinat horas,
<luca. phar. 8.468>	Non uno plus aequa die, noctique rependit
<luca. phar. 8.469>	Lux minor hibernae uerni solacia damni.
<luca. phar. 8.470>	Comperit ut regem Casio se monte tenere,
<luca. phar. 8.471>	Flectit iter; nec Phoebus adhuc nec carbasa languent.
<luca. phar. 8.472>	Iam rapido speculator eques per litora cursu
<luca. phar. 8.473>	Hospitis aduentu pauidam compleuerat aulam.
<luca. phar. 8.474>	Consilii uix tempus erat; tamen omnia monstra
<luca. phar. 8.475>	Pellaeae coiere domus, quos inter Acoreus
<luca. phar. 8.476>	Iam placidus senio fractisque modestior annis
<luca. phar. 8.477>	(Hunc genuit custos Nili crescentis in arua
<luca. phar. 8.478>	Memphis uana sacris; illo cultore deorum
<luca. phar. 8.479>	Lustra suae Phoebes non unus uixerat Apis)
<luca. phar. 8.480>	Consilii uox prima fuit meritumque fidemque
<luca. phar. 8.481>	Sacraque defuncti iactauit pignora patris.
<luca. phar. 8.482>	Sed melior suadere malis et nosse tyrannos
<luca. phar. 8.483>	Ausus Pompeium leto damnare Pothinus:
<luca. phar. 8.484>	"Ius et fas multos faciunt, Ptolomaee, nocentes;
<luca. phar. 8.485>	Dat poenas laudata fides, cum sustinet" inquit
<luca. phar. 8.486>	"Quos fortuna premit. Fatis accede deisque
<luca. phar. 8.487>	Et cole felices, miseros fuge. Sidera terra
<luca. phar. 8.488>	Vt distant et flamma mari, sic utile recto.
<luca. phar. 8.489>	Sceptrorum uis tota perit, si pendere iusta
<luca. phar. 8.490>	Incipit, euertitque arces respectus honesti.
<luca. phar. 8.491>	Libertas scelerum est, quae regna inuisa tuetur,
<luca. phar. 8.492>	Sublatusque modus gladiis. Facere omnia saeue
<luca. phar. 8.493>	Non impune licet, nisi cum facis. exeat aula
<luca. phar. 8.494>	Qui uult esse pius. uirtus et summa potestas
<luca. phar. 8.495>	Non coeunt; semper metuet quem saeua pudebunt.
<luca. phar. 8.496>	Non impune tuos Magnus contempserit annos,
<luca. phar. 8.497>	Qui te nec uictos arcere a litore nostro
<luca. phar. 8.498>	Posse putat. Neu nos sceptris priuauerit hospes,
<luca. phar. 8.499>	Pignora sunt propiora tibi: Nilumque Pharonque,
<luca. phar. 8.500>	Si regnare piget, damnatae redde sorori.
<luca. phar. 8.501>	Aegyptum certe Latiis tueamur ab armis.
<luca. phar. 8.502>	Quicquid non fuerit Magni, dum bella geruntur,
<luca. phar. 8.503>	Nec uictoris erit. Toto iam pulsus ab orbe,
<luca. phar. 8.504>	Postquam nulla manet rerum fiducia, quaerit
<luca. phar. 8.505>	Cum qua gente cadat. Rapitur ciuilibus umbris.
<luca. phar. 8.506>	Nec soceri tantum arma fugit: fugit ora senatus,
<luca. phar. 8.507>	Cuius Thessalicas saturat pars magna uolucres,
<luca. phar. 8.508>	Et metuit gentes, quas uno in sanguine mixtas
<luca. phar. 8.509>	Deseruit regesque timet, quorum omnia mersit;
<luca. phar. 8.510>	Thessaliaeque reus nulla tellure receptus
<luca. phar. 8.511>	Sollicitat nostrum, quem nondum perdidit, orbem.
<luca. phar. 8.512>	Iustior in Magnum nobis, Ptolomaee, querellae
<luca. phar. 8.513>	Causa data est: quid sepositam semperque quietam
<luca. phar. 8.514>	Crimine bellorum maculas Pharon aruaque nostra
<luca. phar. 8.515>	Victori suspecta facis? cur sola cadenti
<luca. phar. 8.516>	Haec placuit tellus, in quam Pharsalica fata
<luca. phar. 8.517>	Conferres poenasque tuas? Iam crimen habemus
<luca. phar. 8.518>	Purgandum gladio: quod nobis sceptra senatus
<luca. phar. 8.519>	Te suadente dedit, uotis tua fouimus arma.
<luca. phar. 8.520>	Hoc ferrum, quod fata iubent proferre, paraui
<luca. phar. 8.521>	Non tibi, sed uicto; feriam tua uiscera, Magne,
<luca. phar. 8.522>	Malueram soceri: rapimur quo cuncta feruntur.
<luca. phar. 8.523>	Tene mihi dubitas an sit uiolare necesse,
<luca. phar. 8.524>	Cum liceat? Quae te nostri fiducia regni
<luca. phar. 8.525>	Huc agit, infelix? Populum non cernis inermem
<luca. phar. 8.526>	Aruaque uix refugo fodientem mollia Nilo?
<luca. phar. 8.527>	Metiri sua regna decet uiresque fateri.
<luca. phar. 8.528>	Tu, Ptolomaee, potes Magni fulcire ruinam,
<luca. phar. 8.529>	Sub qua Roma iacet? bustum cineresque mouere
<luca. phar. 8.530>	Thessalicos audes bellumque in regna uocare?
<luca. phar. 8.531>	Ante aciem Emathiam nullis accessimus armis:
<luca. phar. 8.532>	Pompei nunc castra placent, quae deserit orbis?
<luca. phar. 8.533>	Nunc uictoris opes et cognita fata lacessis?
<luca. phar. 8.534>	Aduersis non desse decet, sed laeta secutos;
<luca. phar. 8.535>	Nulla fides umquam miseros elegit amicos."
<luca. phar. 8.536>	Adsensere omnes sceleri. Laetatur honore
<luca. phar. 8.537>	Rex puer insueto, quod iam sibi tanta iubere
<luca. phar. 8.538>	Permittant famuli. Sceleri delectus Achillas,
<luca. phar. 8.539>	Perfida qua tellus Casiis excurrit harenis
<luca. phar. 8.540>	Et uada testantur iunctas Aegyptia Syrtes,
<luca. phar. 8.541>	Exiguam sociis monstri gladiisque carinam
<luca. phar. 8.542>	Instruit. O superi, Nilusne et barbara Memphis
<luca. phar. 8.543>	Et Pelusiaci tam mollis turba Canopi
<luca. phar. 8.544>	Hos animos! Sic fata premunt ciuilia mundum?
<luca. phar. 8.545>	Sic Romana iacent? ullusne in cladibus istis
<luca. phar. 8.546>	Est locus Aegypto, Phariusque admittitur ensis?
<luca. phar. 8.547>	Hanc certe seruate fidem, ciuilia bella:
<luca. phar. 8.548>	Cognatas praestate manus externaque monstra
<luca. phar. 8.549>	Pellite, si meruit tam claro nomine Magnus
<luca. phar. 8.550>	Caesaris esse nefas. Tanti, Ptolomaee, ruinam
<luca. phar. 8.551>	Nominis haut metuis caeloque tonante profanas
<luca. phar. 8.552>	Inseruisse manus, impure ac semiuir, audes?
<luca. phar. 8.553>	Non domitor mundi nec ter Capitolia curru
<luca. phar. 8.554>	Inuectus regumque potens uindexque senatus
<luca. phar. 8.555>	Victorisque gener: Phario satis esse tyranno
<luca. phar. 8.556>	Quod poterat, Romanus erat. Quid uiscera nostra
<luca. phar. 8.557>	Scrutaris gladio? nescis, puer improbe, nescis,
<luca. phar. 8.558>	Quo tua sit fortuna loco; iam iure sine ullo
<luca. phar. 8.559>	Nili sceptra tenes; cecidit ciuilibus armis,
<luca. phar. 8.560>	Qui tibi regna dedit. Iam uento uela negarat
<luca. phar. 8.561>	Magnus et auxilio remorum infanda petebat
<luca. phar. 8.562>	Litora; quem contra non longa uecta biremi
<luca. phar. 8.563>	Appulerat scelerata manus, Magnoque patere
<luca. phar. 8.564>	Fingens regna Phari, celsae de puppe carinae
<luca. phar. 8.565>	In paruam iubet ire ratem litusque malignum
<luca. phar. 8.566>	Incusat bimaremque uadis frangentibus aestum,
<luca. phar. 8.567>	Qui uetet externas terris appellere classes.
<luca. phar. 8.568>	Quod nisi fatorum leges intentaque iussu
<luca. phar. 8.569>	Ordinis aeterni miserae uicinia mortis
<luca. phar. 8.570>	Damnatum leto traherent ad litora Magnum,
<luca. phar. 8.571>	Non ulli comitum sceleris praesagia derant:
<luca. phar. 8.572>	Quippe fides si pura foret, si regia Magno,
<luca. phar. 8.573>	Sceptrorum auctori, uera pietate pateret,
<luca. phar. 8.574>	Venturum tota Pharium cum classe tyrannum.
<luca. phar. 8.575>	Sed cedit fatis classemque relinquere iussus
<luca. phar. 8.576>	Obsequitur, letumque iuuat praeferre timori.
<luca. phar. 8.577>	Ibat in hostilem praeceps Cornelia puppem,
<luca. phar. 8.578>	Hoc magis impatiens egresso desse marito
<luca. phar. 8.579>	Quod metuit clades. "Remane, temeraria coniux,
<luca. phar. 8.580>	Et tu, nate, precor, longeque e litore casus
<luca. phar. 8.581>	Expectate meos et in hac ceruice tyranni
<luca. phar. 8.582>	Explorate fidem." Dixit; sed surda uetanti
<luca. phar. 8.583>	Tendebat geminas amens Cornelia palmas:
<luca. phar. 8.584>	"Quo sine me, crudelis, abis? Iterumne relinquor,
<luca. phar. 8.585>	Thessalicis summota malis? Numquam omine laeto
<luca. phar. 8.586>	Distrahimur miseri. Poteras non flectere puppim,
<luca. phar. 8.587>	Cum fugeres, alio latebrisque relinquere Lesbi,
<luca. phar. 8.588>	Omnibus a terris si nos arcere parabas?
<luca. phar. 8.589>	An tantum in fluctus placeo comes?" Haec ubi frustra
<luca. phar. 8.590>	Effudit, prima pendet tamen anxia puppe
<luca. phar. 8.591>	Attonitoque metu nec quoquam auertere uisus
<luca. phar. 8.592>	Nec Magnum spectare potest. Stetit anxia classis
<luca. phar. 8.593>	Ad ducis euentum, metuens non arma nefasque
<luca. phar. 8.594>	Sed ne summissis precibus Pompeius adoret
<luca. phar. 8.595>	Sceptra sua donata manu. Transire parantem
<luca. phar. 8.596>	Romanus Pharia miles de puppe salutat
<luca. phar. 8.597>	Septimius, qui (pro superum pudor!) arma satelles
<luca. phar. 8.598>	Regia gestabat posito deformia pilo,
<luca. phar. 8.599>	Immanis, uiolentus, atrox nullaque ferarum
<luca. phar. 8.600>	Mitior in caedes. Quis non, Fortuna, putasset
<luca. phar. 8.601>	Parcere te populis, quod bello haec dextra uacaret,
<luca. phar. 8.602>	Thessaliaque procul tam noxia tela fugasses?
<luca. phar. 8.603>	Disponis gladios, ne quo non fiat in orbe,
<luca. phar. 8.604>	Heu! facinus ciuile tibi. uictoribus ipsis
<luca. phar. 8.605>	Dedecus et numquam superum caritura pudore
<luca. phar. 8.606>	Fabula: Romanus regi sic paruit ensis,
<luca. phar. 8.607>	Pellaeusque puer gladio tibi colla recidit,
<luca. phar. 8.608>	Magne, tuo. qua posteritas in saecula mittet
<luca. phar. 8.609>	Septimium fama? Scelus hoc quo nomine dicent,
<luca. phar. 8.610>	Qui Bruti dixere nefas? Iam uenerat horae
<luca. phar. 8.611>	Terminus extremae, Phariamque ablatus in alnum
<luca. phar. 8.612>	Perdiderat iam iura sui. Tum stringere ferrum
<luca. phar. 8.613>	Regia monstra parant. ut uidit comminus ensis,
<luca. phar. 8.614>	Inuoluit uultus atque, indignatus apertum
<luca. phar. 8.615>	Fortunae praebere, caput; tunc lumina pressit
<luca. phar. 8.616>	Continuitque animam, ne quas effundere uoces
<luca. phar. 8.617>	Vellet et aeternam fletu corrumpere famam.
<luca. phar. 8.618>	Sed postquam mucrone latus funestus Achillas
<luca. phar. 8.619>	Perfodit, nullo gemitu consensit ad ictum
<luca. phar. 8.620>	Respexitque nefas seruatque immobile corpus
<luca. phar. 8.621>	Seque probat moriens atque haec in pectore uoluit
<luca. phar. 8.622>	"Saecula Romanos numquam tacitura labores
<luca. phar. 8.623>	Attendunt, aeuumque sequens speculatur ab omni
<luca. phar. 8.624>	Orbe ratem Phariamque fidem: nunc consule famae.
<luca. phar. 8.625>	Fata tibi longae fluxerunt prospera uitae;
<luca. phar. 8.626>	Ignorant populi, si non in morte probaris,
<luca. phar. 8.627>	An scieris aduersa pati. Ne cede pudori
<luca. phar. 8.628>	Auctoremque dole fati: quacumque feriris,
<luca. phar. 8.629>	Crede manum soceri. spargant lacerentque licebit,
<luca. phar. 8.630>	Sum tamen, o superi, felix, nullique potestas
<luca. phar. 8.631>	Hoc auferre deo. Mutantur prospera uita:
<luca. phar. 8.632>	Non fit morte miser. uidet hanc Cornelia caedem
<luca. phar. 8.633>	Pompeiusque meus. Tanto patientius, oro,
<luca. phar. 8.634>	Clude, dolor, gemitus; natus coniuxque peremptum,
<luca. phar. 8.635>	Si mirantur, amant." Talis custodia Magno
<luca. phar. 8.636>	Mentis erat; ius hoc animi morientis habebat.
<luca. phar. 8.637>	At non tam patiens Cornelia cernere saeuum,
<luca. phar. 8.638>	Quam perferre, nefas, miserandis aethera complet
<luca. phar. 8.639>	Vocibus: "O coniux, ego te scelerata peremi.
<luca. phar. 8.640>	Letiferae tibi causa morae fuit auia Lesbos,
<luca. phar. 8.641>	Et prior in Nili peruenit litora Caesar;
<luca. phar. 8.642>	Nam cui ius alii sceleris? Sed quisquis in istud
<luca. phar. 8.643>	A superis immisse caput uel Caesaris irae
<luca. phar. 8.644>	Vel tibi prospiciens, nescis, crudelis, ubi ipsa
<luca. phar. 8.645>	Viscera sint Magni; properas atque ingeris ictus,
<luca. phar. 8.646>	Qua uotum est uicto. Poenas non morte minores
<luca. phar. 8.647>	Pendat et ante meum uideat caput. haut ego culpa
<luca. phar. 8.648>	Libera bellorum, quae matrum sola per undas
<luca. phar. 8.649>	Et per castra comes nullis absterrita fatis,
<luca. phar. 8.650>	Victum, quod reges etiam timuere, recepi.
<luca. phar. 8.651>	Hoc merui, coniux, in tuta puppe relinqui?
<luca. phar. 8.652>	Perfide, parcebas? te fata extrema petente
<luca. phar. 8.653>	Vita digna fui? Moriar, nec munere regis.
<luca. phar. 8.654>	Aut mihi praecipitem, nautae, permittite saltum,
<luca. phar. 8.655>	Aut laqueum collo tortosque aptare rudentis,
<luca. phar. 8.656>	Aut aliquis Magno dignus comes exigat ensem;
<luca. phar. 8.657>	Pompeio praestare potest quod Caesaris armis
<luca. phar. 8.658>	Imputet. O saeui, properantem in fata tenetis?
<luca. phar. 8.659>	Viuis adhuc, coniunx, et iam Cornelia non est
<luca. phar. 8.660>	Iuris, Magne, sui: prohibent accersere mortem,
<luca. phar. 8.661>	Seruor uictori." Sic fata interque suorum
<luca. phar. 8.662>	Lapsa manus rapitur trepida fugiente carina.
<luca. phar. 8.663>	At Magni cum terga sonent et pectora ferro,
<luca. phar. 8.664>	Permansisse decus sacrae uenerabile formae
<luca. phar. 8.665>	Iratamque deis faciem, nil ultima mortis
<luca. phar. 8.666>	Ex habitu uultuque uiri mutasse fatentur
<luca. phar. 8.667>	Qui lacerum uidere caput. Nam saeuus in ipso
<luca. phar. 8.668>	Septimius sceleris maius scelus inuenit actu
<luca. phar. 8.669>	Ac retegit sacros scisso uelamine uultus
<luca. phar. 8.670>	Semianimis Magni spirantiaque occupat ora
<luca. phar. 8.671>	Collaque in obliquo ponit languentia transtro.
<luca. phar. 8.672>	Tunc neruos uenasque secat nodosaque frangit
<luca. phar. 8.673>	Ossa diu; nondum artis erat caput ense rotare.
<luca. phar. 8.674>	At postquam trunco ceruix abscisa recessit,
<luca. phar. 8.675>	Vindicat hoc Pharius dextra gestare satelles.
<luca. phar. 8.676>	Degener atque operae miles Romane secundae,
<luca. phar. 8.677>	Pompei diro sacrum caput ense recidis,
<luca. phar. 8.678>	Vt non ipse feras? O summi fata pudoris!
<luca. phar. 8.679>	Impius ut Magnum nosset puer, illa uerenda
<luca. phar. 8.680>	Regibus hirta coma et generosa fronte decora
<luca. phar. 8.681>	Caesaries comprensa manu est, Pharioque ueruto,
<luca. phar. 8.682>	Dum uiuunt uultus atque os in murmura pulsant
<luca. phar. 8.683>	Singultus animae, dum lumina nuda rigescunt,
<luca. phar. 8.684>	Suffixum caput est, quo numquam bella iubente
<luca. phar. 8.685>	Pax fuit; hoc leges Campumque et rostra mouebat,
<luca. phar. 8.686>	Hac facie Fortuna tibi Romana placebas.
<luca. phar. 8.687>	Nec satis infando fuit hoc uidisse tyranno,
<luca. phar. 8.688>	Vult sceleris superesse fidem. Tunc arte nefanda
<luca. phar. 8.689>	Summota est capiti tabes, raptoque cerebro
<luca. phar. 8.690>	Adsiccata cutis, putrisque effluxit ab alto
<luca. phar. 8.691>	Vmor, et infuso facies solidata ueneno est.
<luca. phar. 8.692>	Vltima Lageae stirpis perituraque proles,
<luca. phar. 8.693>	Degener, incestae sceptris cessure sorori,
<luca. phar. 8.694>	Cum tibi sacrato Macedon seruetur in antro
<luca. phar. 8.695>	Et regum cineres extructo monte quiescant,
<luca. phar. 8.696>	Cum Ptolemaeorum manes seriemque pudendam
<luca. phar. 8.697>	Pyramides claudant indignaque Mausolea,
<luca. phar. 8.698>	Litora Pompeium feriunt, truncusque uadosis
<luca. phar. 8.699>	Huc illuc iactatur aquis! Adeone molesta
<luca. phar. 8.700>	Totum cura fuit socero seruare cadauer?
<luca. phar. 8.701>	Hac Fortuna fide Magni tam prospera fata
<luca. phar. 8.702>	Pertulit, hac illum summo de culmine rerum
<luca. phar. 8.703>	Morte petit cladesque omnis exegit in uno
<luca. phar. 8.704>	Saeua die, quibus immunes tot praestitit annos
<luca. phar. 8.705>	Pompeiusque fuit qui numquam mixta uideret
<luca. phar. 8.706>	Laeta malis, felix nullo turbante deorum
<luca. phar. 8.707>	Et nullo parcente miser; semel impulit illum
<luca. phar. 8.708>	Dilata Fortuna manu. Pulsatur harenis,
<luca. phar. 8.709>	Carpitur in scopulis hausto per uulnera fluctu,
<luca. phar. 8.710>	Ludibrium pelagi, nullaque manente figura
<luca. phar. 8.711>	Vna nota est Magno capitis iactura reuulsi.
<luca. phar. 8.712>	Ante tamen Pharias uictor quam tangat harenas,
<luca. phar. 8.713>	Pompeio raptim tumulum fortuna parauit,
<luca. phar. 8.714>	Ne iaceat nullo uel ne meliore sepulchro:
<luca. phar. 8.715>	E latebris pauidus decurrit ad aequora Cordus;
<luca. phar. 8.716>	Quaestor ab Idalio Cinyraeae litore Cypri
<luca. phar. 8.717>	Infaustus Magni fuerat comes. Ille per umbras
<luca. phar. 8.718>	Ausus ferre gradum uictum pietate timorem
<luca. phar. 8.719>	Compulit, ut mediis quaesitum corpus in undis
<luca. phar. 8.720>	Duceret ad terram traheretque in litora Magnum.
<luca. phar. 8.721>	Lucis maesta parum per densas Cynthia nubes
<luca. phar. 8.722>	Praebebat; cano sed discolor aequore truncus
<luca. phar. 8.723>	Conspicitur. Tenet ille ducem complexibus artis
<luca. phar. 8.724>	Eripiente mari; tunc uictus pondere tanto
<luca. phar. 8.725>	Expectat fluctus pelagoque iuuante cadauer
<luca. phar. 8.726>	Impellit. Postquam sicco iam litore sedit,
<luca. phar. 8.727>	Incubuit Magno lacrimasque effundit in omne
<luca. phar. 8.728>	Vulnus et ad superos obscuraque sidera fatur:
<luca. phar. 8.729>	"Non pretiosa petit cumulato ture sepulchra
<luca. phar. 8.730>	Pompeius, Fortuna, tuus, non pinguis ad astra
<luca. phar. 8.731>	Vt ferat e membris Eoos fumus odores,
<luca. phar. 8.732>	Vt Romana suum gestent pia colla parentem,
<luca. phar. 8.733>	Praeferat ut ueteres feralis pompa triumphos,
<luca. phar. 8.734>	Vt resonent tristi cantu fora, totus ut ignes
<luca. phar. 8.735>	Proiectis maerens exercitus ambiat armis.
<luca. phar. 8.736>	Da uilem Magno plebei funeris arcam,
<luca. phar. 8.737>	Quae lacerum corpus siccos effundat in ignes;
<luca. phar. 8.738>	Robora non desint misero nec sordidus ustor.
<luca. phar. 8.739>	Sit satis, o superi, quod non Cornelia fuso
<luca. phar. 8.740>	Crine iacet subicique facem complexa maritum
<luca. phar. 8.741>	Imperat, extremo sed abest a munere busti
<luca. phar. 8.742>	Infelix coniunx nec adhuc a litore longe est."
<luca. phar. 8.743>	Sic fatus paruos iuuenis procul aspicit ignes
<luca. phar. 8.744>	Corpus uile suis nullo custode cremantis.
<luca. phar. 8.745>	Inde rapit flammas semustaque robora membris
<luca. phar. 8.746>	Subducit. "Quaecumque es" ait "neglecta nec ulli
<luca. phar. 8.747>	Cara tuo, sed Pompeio felicior umbra,
<luca. phar. 8.748>	Quod iam compositum uiolat manus hospita bustum,
<luca. phar. 8.749>	Da ueniam; si quid sensus post fata relictum,
<luca. phar. 8.750>	Cedis et ipsa rogo paterisque haec damna sepulchri,
<luca. phar. 8.751>	Teque pudet sparsis Pompei manibus uri."
<luca. phar. 8.752>	Sic fatus plenusque sinus ardente fauilla
<luca. phar. 8.753>	Peruolat ad truncum, qui fluctu paene relatus
<luca. phar. 8.754>	Litore pendebat. Summas dimouit harenas
<luca. phar. 8.755>	Et collecta procul lacerae fragmenta carinae
<luca. phar. 8.756>	Exigua trepidus posuit scrobe. Nobile corpus
<luca. phar. 8.757>	Robora nulla premunt, nulla strue membra recumbunt;
<luca. phar. 8.758>	Admotus Magnum, non subditus, accipit ignis.
<luca. phar. 8.759>	Ille sedens iuxta flammas: "O maxime" dixit
<luca. phar. 8.760>	"Ductor et Hesperii maiestas nominis una,
<luca. phar. 8.761>	Si tibi iactatu pelagi, si funere nullo
<luca. phar. 8.762>	Tristior iste rogus, manes animamque potentem
<luca. phar. 8.763>	Officiis auerte meis: iniuria fati
<luca. phar. 8.764>	Hoc fas esse iubet; ne ponti belua quicquam,
<luca. phar. 8.765>	Ne fera, ne uolucres, ne saeui Caesaris ira
<luca. phar. 8.766>	Audeat, exiguam, quantum potes, accipe flammam:
<luca. phar. 8.767>	Romana succensa manu est. Fortuna recursus
<luca. phar. 8.768>	Si det in Hesperiam, non hac in sede quiescent
<luca. phar. 8.769>	Tam sacri cineres; sed te Cornelia, Magne,
<luca. phar. 8.770>	Accipiet notaque manu transfundet in urnam.
<luca. phar. 8.771>	Interea paruo signemus litora saxo,
<luca. phar. 8.772>	Vt nota sit busti; si quis placare peremptum
<luca. phar. 8.773>	Forte uolet plenos et reddere mortis honores,
<luca. phar. 8.774>	Inueniat trunci cineres et norit harenas,
<luca. phar. 8.775>	Ad quas, Magne, tuum referat caput." Haec ubi fatus,
<luca. phar. 8.776>	Excitat inualidas admoto fomite flammas.
<luca. phar. 8.777>	Carpitur et lentum Magnus destillat in ignem
<luca. phar. 8.778>	Tabe fouens bustum. Sed iam percusserat astra
<luca. phar. 8.779>	Aurorae promissa dies: ille ordine rupto
<luca. phar. 8.780>	Funeris attonitus latebras in litore quaerit.
<luca. phar. 8.781>	Quam metuis, demens, isto pro crimine poenam,
<luca. phar. 8.782>	Quo te Fama loquax omnis accepit in annos?
<luca. phar. 8.783>	Condita laudabit Magni socer impius ossa.
<luca. phar. 8.784>	I modo securus ueniae fassusque sepulchrum
<luca. phar. 8.785>	Posce caput. Cogit pietas imponere finem
<luca. phar. 8.786>	Officio. Semusta rapit resolutaque nondum
<luca. phar. 8.787>	Ossa satis neruis et inustis plena medullis
<luca. phar. 8.788>	Aequorea restinguit aqua congestaque in unum
<luca. phar. 8.789>	Parua clusit humo. Tunc, ne leuis aura retectos
<luca. phar. 8.790>	Auferret cineres, saxo compressit harenam,
<luca. phar. 8.791>	Nautaque ne bustum religato fune moueret,
<luca. phar. 8.792>	Inscripsit sacrum semusto stipite nomen:
<luca. phar. 8.793>	"Hic situs est Magnus." Placet hoc, Fortuna, sepulchrum
<luca. phar. 8.794>	Dicere Pompei, quo condi maluit illum,
<luca. phar. 8.795>	Quam terra caruisse socer? Temeraria dextra,
<luca. phar. 8.796>	Cur obicis Magno tumulum manesque uagantis
<luca. phar. 8.797>	Includis? Situs est, qua terra extrema refuso
<luca. phar. 8.798>	Pendet in Oceano: Romanum nomen et omne
<luca. phar. 8.799>	Imperium Magno tumuli est modus; obrue saxa
<luca. phar. 8.800>	Crimine plena deum: si tota est Herculis Oete
<luca. phar. 8.801>	Et iuga tota uacant Bromio Nyseia, quare
<luca. phar. 8.802>	Vnus in Aegypto est Magni lapis? omnia Lagi
<luca. phar. 8.803>	Rura tenere potest. Si nullo caespite nomen
<luca. phar. 8.804>	Haeserit, erremus populi cinerumque tuorum,
<luca. phar. 8.805>	Magne, metu nullas Nili calcemus harenas.
<luca. phar. 8.806>	Quod si tam sacro dignaris nomine saxum,
<luca. phar. 8.807>	Adde actus tantos monumentaque maxima rerum,
<luca. phar. 8.808>	Adde trucis Lepidi motus Alpinaque bella
<luca. phar. 8.809>	Armaque Sertori reuocato consule uicta
<luca. phar. 8.810>	Et currus quos egit eques, commercia tuta
<luca. phar. 8.811>	Gentibus et pauidos Cilicas maris; adde subactam
<luca. phar. 8.812>	Barbariem gentesque uagas et quicquid in euro
<luca. phar. 8.813>	Regnorum boreaque iacet. Dic semper ab armis
<luca. phar. 8.814>	Ciuilem repetisse togam, ter curribus actis
<luca. phar. 8.815>	Contentum multos patriae donasse triumphos.
<luca. phar. 8.816>	Quis capit haec tumulus? surgit miserabile bustum
<luca. phar. 8.817>	Non ullis plenum titulis, non ordine tanto
<luca. phar. 8.818>	Fastorum, solitumque legi super alta deorum
<luca. phar. 8.819>	Culmina et extructos spoliis hostilibus arcus
<luca. phar. 8.820>	Haut procul est ima Pompei nomen harena
<luca. phar. 8.821>	Depressum tumulo, quod non legat aduena rectus,
<luca. phar. 8.822>	Quod nisi monstratum Romanus transeat hospes.
<luca. phar. 8.823>	Noxia ciuili tellus Aegyptia fato,
<luca. phar. 8.824>	Haut equidem inmerito Cumanae carmine uatis
<luca. phar. 8.825>	Cautum, ne Nili Pelusia tangeret ora
<luca. phar. 8.826>	Hesperius miles ripasque aestate tumentis.
<luca. phar. 8.827>	Quid tibi, saeua, precer pro tanto crimine, tellus?
<luca. phar. 8.828>	Vertat aquas Nilus, quo nascitur, orbe retentus,
<luca. phar. 8.829>	Et steriles egeant hibernis imbribus agri,
<luca. phar. 8.830>	Totaque in Aethiopum putres soluaris harenas.
<luca. phar. 8.831>	Nos in templa tuam Romana accepimus Isim
<luca. phar. 8.832>	Semideosque canes et sistra iubentia luctus
<luca. phar. 8.833>	Et, quem tu plangens hominem testaris, Osirim:
<luca. phar. 8.834>	Tu nostros, Aegypte, tenes in puluere manes.
<luca. phar. 8.835>	Tu quoque, cum saeuo dederis iam templa tyranno,
<luca. phar. 8.836>	Nondum Pompei cineres, o Roma, petisti;
<luca. phar. 8.837>	Exul adhuc iacet umbra ducis. Si saecula prima
<luca. phar. 8.838>	Victoris timuere minas, nunc excipe saltem
<luca. phar. 8.839>	Ossa tui Magni, si nondum subruta fluctu
<luca. phar. 8.840>	Inuisa tellure sedent. Quis busta timebit?
<luca. phar. 8.841>	Quis sacris dignam mouisse uerebitur umbram?
<luca. phar. 8.842>	Imperet hoc nobis utinam scelus et uelit uti
<luca. phar. 8.843>	Nostro Roma sinu: satis o nimiumque beatus,
<luca. phar. 8.844>	Si mihi contingat manes transferre reuulsos
<luca. phar. 8.845>	Ausoniam, si tale ducis uiolare sepulchrum.
<luca. phar. 8.846>	Forsitan aut sulco sterili cum poscere finem
<luca. phar. 8.847>	A superis aut Roma uolet feralibus austris
<luca. phar. 8.848>	Ignibus aut nimiis aut terrae tecta mouenti,
<luca. phar. 8.849>	Consilio iussuque deum transibis in urbem,
<luca. phar. 8.850>	Magne, tuam, summusque feret tua busta sacerdos.
<luca. phar. 8.851>	Nam quis ad exustam Cancro torrente Syenen
<luca. phar. 8.852>	Ibit et imbrifera siccas sub Pliade Thebas
<luca. phar. 8.853>	Spectator Nili, quis rubri stagna profundi
<luca. phar. 8.854>	Aut Arabum portus mercis mutator Eoae,
<luca. phar. 8.855>	Magne, petet, quem non tumuli uenerabile saxum
<luca. phar. 8.856>	Et cinis in summis forsan turbatus harenis
<luca. phar. 8.857>	Auertet manesque tuos placare iubebit
<luca. phar. 8.858>	Et Casio praeferre Ioui? Nil ista nocebunt
<luca. phar. 8.859>	Famae busta tuae: templis auroque sepultus
<luca. phar. 8.860>	Vilior umbra fores; nunc es pro numine summo
<luca. phar. 8.861>	Hoc tumulo, Fortuna, iacens: augustius aris
<luca. phar. 8.862>	Victoris Libyco pulsatur in aequore saxum.
<luca. phar. 8.863>	Tarpeis qui saepe deis sua tura negarunt,
<luca. phar. 8.864>	Inclusum Tusco uenerantur caespite fulmen.
<luca. phar. 8.865>	Proderit hoc olim, quod non mansura futuris
<luca. phar. 8.866>	Ardua marmoreo surrexit pondere moles.
<luca. phar. 8.867>	Pulueris exigui sparget non longa uetustas
<luca. phar. 8.868>	Congeriem, bustumque cadet, mortisque peribunt
<luca. phar. 8.869>	Argumenta tuae. ueniet felicior aetas,
<luca. phar. 8.870>	Qua sit nulla fides saxum monstrantibus illud,
<luca. phar. 8.871>	Atque erit Aegyptus populis fortasse nepotum
<luca. phar. 8.872>	Tam mendax Magni tumulo, quam Creta Tonantis.
<luca. phar. 9.1>	At non in Pharia manes iacuere fauilla
<luca. phar. 9.2>	Nec cinis exiguus tantam compescuit umbram:
<luca. phar. 9.3>	Prosiluit busto semustaque membra relinquens
<luca. phar. 9.4>	Degeneremque rogum sequitur conuexa Tonantis;
<luca. phar. 9.5>	Qua niger astriferis conectitur axibus aer,
<luca. phar. 9.6>	Quodque patet terras inter lunaeque meatus,
<luca. phar. 9.7>	Semidei manes habitant, quos ignea uirtus
<luca. phar. 9.8>	Innocuos uita patientes aetheris imi
<luca. phar. 9.9>	Fecit et aeternos animam collegit in orbes:
<luca. phar. 9.10>	Non illuc auro positi nec ture sepulti
<luca. phar. 9.11>	Perueniunt. Illic postquam se lumine uero
<luca. phar. 9.12>	Impleuit, stellasque uagas miratus et astra
<luca. phar. 9.13>	Fixa polis, uidit quanta sub nocte iaceret
<luca. phar. 9.14>	Nostra dies, risitque sui ludibria trunci.
<luca. phar. 9.15>	Hinc super Emathiae campos et signa cruenti
<luca. phar. 9.16>	Caesaris ac sparsas uolitauit in aequore classes
<luca. phar. 9.17>	Et scelerum uindex in sancto pectore Bruti
<luca. phar. 9.18>	Sedit et inuicti posuit se mente Catonis.
<luca. phar. 9.19>	Ille, ubi pendebant casus dubiumque manebat,
<luca. phar. 9.20>	Quem dominum mundi facerent ciuilia bella,
<luca. phar. 9.21>	Oderat et Magnum, quamuis comes isset in arma
<luca. phar. 9.22>	Auspiciis raptus patriae ductuque senatus;
<luca. phar. 9.23>	At post Thessalicas clades iam pectore toto
<luca. phar. 9.24>	Pompeianus erat. Patriam tutore carentem
<luca. phar. 9.25>	Excepit, populi trepidantia membra refouit,
<luca. phar. 9.26>	Ignauis manibus proiectos reddidit enses
<luca. phar. 9.27>	Nec regnum cupiens gessit ciuilia bella
<luca. phar. 9.28>	Nec seruire timens. Nil causa fecit in armis
<luca. phar. 9.29>	Ille sua: totae post Magni funera partes
<luca. phar. 9.30>	Libertatis erant; quas ne per litora fusas
<luca. phar. 9.31>	Colligeret rapido uictoria Caesaris actu,
<luca. phar. 9.32>	Corcyrae secreta petit ac mille carinis
<luca. phar. 9.33>	Abstulit Emathiae secum fragmenta ruinae.
<luca. phar. 9.34>	Quis ratibus tantis fugientia crederet ire
<luca. phar. 9.35>	Agmina? quis pelagus uictas artasse carinas?
<luca. phar. 9.36>	Dorida tunc Malean et apertam Taenaron umbris,
<luca. phar. 9.37>	Inde Cythera petit, boreaque urgente carinas
<luca. phar. 9.38>	Creta fugit: Dictaea legit cedentibus undis
<luca. phar. 9.39>	Litora. Tunc ausum classi praecludere portus
<luca. phar. 9.40>	Impulit ac saeuas meritum Phycunta rapinas
<luca. phar. 9.41>	Sparsit et hinc placidis alto delabitur auris
<luca. phar. 9.42>	In litus, Palinure, tuum (neque enim aequore tantum
<luca. phar. 9.43>	Ausonio monumenta tenes, portusque quietos
<luca. phar. 9.44>	Testatur Libye Phrygio placuisse magistro),
<luca. phar. 9.45>	Cum procul ex alto tendentes uela carinae
<luca. phar. 9.46>	Ancipites tenuere animos, sociosne malorum
<luca. phar. 9.47>	An ueherent hostes; praeceps facit omne timendum
<luca. phar. 9.48>	Victor et in nulla non creditur esse carina.
<luca. phar. 9.49>	Ast illae puppes luctus planctusque ferebant
<luca. phar. 9.50>	Et mala uel duri lacrimas motura Catonis.
<luca. phar. 9.51>	Nam postquam frustra precibus Cornelia nautas
<luca. phar. 9.52>	Priuignique fugam tenuit, ne forte repulsus
<luca. phar. 9.53>	Litoribus Phariis remearet in aequora truncus,
<luca. phar. 9.54>	Ostenditque rogum non iusti flamma sepulchri,
<luca. phar. 9.55>	"Ergo indigna fui" dixit "Fortuna, marito
<luca. phar. 9.56>	Accendisse rogum gelidosque effusa per artus
<luca. phar. 9.57>	Incubuisse uiro, laceros exurere crines
<luca. phar. 9.58>	Membraque dispersi pelago componere Magni,
<luca. phar. 9.59>	Vulneribus cunctis largos infundere fletus,
<luca. phar. 9.60>	Ossibus et tepida uestes implere fauilla,
<luca. phar. 9.61>	Quicquid ab exstincto licuisset tollere busto,
<luca. phar. 9.62>	In templis sparsura deum? Sine funeris ullo
<luca. phar. 9.63>	Ardet honore rogus; manus hoc Aegyptia forsan
<luca. phar. 9.64>	Obtulit officium graue manibus. O bene nudi
<luca. phar. 9.65>	Crassorum cineres! Pompeio contigit ignis
<luca. phar. 9.66>	Inuidia maiore deum. similisne malorum
<luca. phar. 9.67>	Sors mihi semper erit? Numquam dare iusta licebit
<luca. phar. 9.68>	Coniugibus? numquam plenas plangemus ad urnas?
<luca. phar. 9.69>	Quid porro tumulis opus est aut ulla requiris
<luca. phar. 9.70>	Instrumenta, dolor? Non toto in pectore portas,
<luca. phar. 9.71>	Impia, Pompeium? non imis haeret imago
<luca. phar. 9.72>	Visceribus? Quaerat cineres uictura superstes.
<luca. phar. 9.73>	Nunc tamen, hinc longe qui fulget luce maligna,
<luca. phar. 9.74>	Ignis adhuc aliquid Phario de litore surgens
<luca. phar. 9.75>	Ostendit mihi, Magne, tui; iam flamma resedit,
<luca. phar. 9.76>	Pompeiumque ferens uanescit solis ad ortus
<luca. phar. 9.77>	Fumus, et inuisi tendunt mihi carbasa uenti.
<luca. phar. 9.78>	Non mihi nunc tellus, Pompeio si qua triumphos
<luca. phar. 9.79>	Victa dedit, non alta terens Capitolia currus
<luca. phar. 9.80>	Gratior; elapsus felix de pectore Magnus:
<luca. phar. 9.81>	Hunc uolumus quem Nilus habet, terraeque nocenti
<luca. phar. 9.82>	Non haerere queror; crimen commendat harenas.
<luca. phar. 9.83>	Linquere, si qua fides, Pelusia litora nolo.
<luca. phar. 9.84>	Tu pete bellorum casus et signa per orbem,
<luca. phar. 9.85>	Sexte, paterna moue; namque haec mandata reliquit
<luca. phar. 9.86>	Pompeius uobis in nostra condita cura:
<luca. phar. 9.87>	"Me cum fatalis leto damnauerit hora,
<luca. phar. 9.88>	Excipite, o nati, bellum ciuile, nec umquam,
<luca. phar. 9.89>	Dum terris aliquis nostra de stirpe manebit,
<luca. phar. 9.90>	Caesaribus regnare uacet. uel sceptra uel urbes
<luca. phar. 9.91>	Libertate sua ualidas impellite fama
<luca. phar. 9.92>	Nominis; has uobis partes, haec arma relinquo.
<luca. phar. 9.93>	Inueniet classes quisquis Pompeius in undas
<luca. phar. 9.94>	Venerit, et noster nullis non gentibus heres
<luca. phar. 9.95>	Bella dabit; tantum indomitos memoresque paterni
<luca. phar. 9.96>	Iuris habete animos. uni parere decebit,
<luca. phar. 9.97>	Si faciet partes pro libertate, Catoni."
<luca. phar. 9.98>	Exsolui tibi, Magne, fidem, mandata peregi.
<luca. phar. 9.99>	Insidiae ualuere tuae, deceptaque uixi,
<luca. phar. 9.100>	Ne mihi commissas auferrem perfida uoces.
<luca. phar. 9.101>	Iam nunc te per inane chaos, per Tartara, coniux,
<luca. phar. 9.102>	Si sunt ulla, sequar: quam longo tradita leto,
<luca. phar. 9.103>	Incertum est: poenas animae uiuacis ab ipsa
<luca. phar. 9.104>	Ante feram. Potui cernens tua funera, Magne,
<luca. phar. 9.105>	Non fugere in mortem: planctu contusa peribit,
<luca. phar. 9.106>	Effluet in lacrimas, numquam ueniemus ad enses
<luca. phar. 9.107>	Aut laqueos aut praecipites per inania iactus;
<luca. phar. 9.108>	Turpe mori post te solo non posse dolore."
<luca. phar. 9.109>	Sic ubi fata, caput ferali obduxit amictu
<luca. phar. 9.110>	Decreuitque pati tenebras puppisque cauernis
<luca. phar. 9.111>	Delituit saeuumque arte complexa dolorem
<luca. phar. 9.112>	Perfruitur lacrimis et amat pro coniuge luctum.
<luca. phar. 9.113>	Illam non fluctus stridensque rudentibus eurus
<luca. phar. 9.114>	Mouit et exsurgens ad summa pericula clamor,
<luca. phar. 9.115>	Votaque sollicitis faciens contraria nautis
<luca. phar. 9.116>	Composita in mortem iacuit fauitque procellis.
<luca. phar. 9.117>	Prima ratem Cypros spumantibus accipit undis;
<luca. phar. 9.118>	Inde tenens pelagus, sed iam moderatior, eurus
<luca. phar. 9.119>	In Libycas egit sedes et castra Catonis.
<luca. phar. 9.120>	Tristis, ut in multo mens est praesaga timore,
<luca. phar. 9.121>	Aspexit patrios comites a litore Magnus
<luca. phar. 9.122>	Et fratrem; medias praeceps tunc fertur in undas:
<luca. phar. 9.123>	"Dic ubi sit, germane, parens; stat summa caputque
<luca. phar. 9.124>	Orbis an occidimus Romanaque Magnus ad umbras
<luca. phar. 9.125>	Abstulit?" Haec fatur; quem contra talia frater:
<luca. phar. 9.126>	"O felix, quem sors alias dispersit in oras
<luca. phar. 9.127>	Quique nefas audis: oculos, germane, nocentis
<luca. phar. 9.128>	Spectato genitore fero. Non Caesaris armis
<luca. phar. 9.129>	Occubuit dignoque perit auctore ruinae:
<luca. phar. 9.130>	Rege sub impuro Nilotica rura tenente
<luca. phar. 9.131>	Hospitii fretus superis et munere tanto
<luca. phar. 9.132>	In proauos cecidit donati uictima regni.
<luca. phar. 9.133>	Vidi ego magnanimi lacerantes pectora patris
<luca. phar. 9.134>	Nec credens Pharium tantum potuisse tyrannum
<luca. phar. 9.135>	Litore Niliaco socerum iam stare putaui.
<luca. phar. 9.136>	Sed me nec sanguis nec tantum uulnera nostri
<luca. phar. 9.137>	Affecere senis, quantum gestata per urbem
<luca. phar. 9.138>	Ora ducis, quae transfixo sublimia pilo
<luca. phar. 9.139>	Vidimus: haec fama est oculis uictoris iniqui
<luca. phar. 9.140>	Seruari, scelerisque fidem quaesisse tyrannum.
<luca. phar. 9.141>	Nam corpus Phariaene canes auidaeque uolucres
<luca. phar. 9.142>	Distulerint, an furtiuus, quem uidimus, ignis
<luca. phar. 9.143>	Soluerit, ignoro. Quaecumque iniuria fati
<luca. phar. 9.144>	Abstulit hos artus, superis haec crimina dono;
<luca. phar. 9.145>	Seruata de parte queror." Cum talia Magnus
<luca. phar. 9.146>	Audisset, non in gemitus lacrimasque dolorem
<luca. phar. 9.147>	Effudit iustaque furens pietate profatur:
<luca. phar. 9.148>	"Praecipitate rates e sicco litore, nautae;
<luca. phar. 9.149>	Classis in aduersos erumpat remige uentos,
<luca. phar. 9.150>	Ite, duces, mecum; nusquam ciuilibus armis
<luca. phar. 9.151>	Tanta fuit merces, inhumatos condere manes,
<luca. phar. 9.152>	Sanguine semiuiri Magnum satiare tyranni.
<luca. phar. 9.153>	Non ego Pellaeas arces adytisque retectum
<luca. phar. 9.154>	Corpus Alexandri pigra Mareotide mergam?
<luca. phar. 9.155>	Non mihi pyramidum tumulis euulsus Amasis
<luca. phar. 9.156>	Atque alii reges Nilo torrente natabunt?
<luca. phar. 9.157>	Omnia dent poenas nudo tibi, Magne, sepulchra:
<luca. phar. 9.158>	Euoluam busto iam numen gentibus Isim
<luca. phar. 9.159>	Et tectum lino spargam per uulgus Osirim,
<luca. phar. 9.160>	Et sacer in Magni cineres mactabitur Apis,
<luca. phar. 9.161>	Suppositisque deis uram caput. Has mihi poenas
<luca. phar. 9.162>	Terra dabit: linquam uacuos cultoribus agros,
<luca. phar. 9.163>	Nec, Nilus cui crescat, erit, solusque tenebis
<luca. phar. 9.164>	Aegyptum, genitor, populis superisque fugatis."
<luca. phar. 9.165>	Dixerat et classem saeuus rapiebat in undas;
<luca. phar. 9.166>	Sed Cato laudatam iuuenis compescuit iram.
<luca. phar. 9.167>	Interea totis audito funere Magni
<luca. phar. 9.168>	Litoribus sonuit percussus planctibus aether,
<luca. phar. 9.169>	Exemploque carens et nulli cognitus aeuo
<luca. phar. 9.170>	Luctus erat, mortem populos deflere potentis.
<luca. phar. 9.171>	Sed magis, ut uisa est lacrimis exhausta, solutas
<luca. phar. 9.172>	In uultus effusa comas, Cornelia puppe
<luca. phar. 9.173>	Egrediens, rursus geminato uerbere plangunt.
<luca. phar. 9.174>	Vt primum in sociae peruenit litora terrae,
<luca. phar. 9.175>	Collegit uestes miserique insignia Magni
<luca. phar. 9.176>	Armaque et impressas auro, quas gesserat olim,
<luca. phar. 9.177>	Exuuias pictasque togas, uelamina summo
<luca. phar. 9.178>	Ter conspecta Ioui, funestoque intulit igni.
<luca. phar. 9.179>	Ille fuit miserae Magni cinis. accipit omnis
<luca. phar. 9.180>	Exemplum pietas, et toto litore busta
<luca. phar. 9.181>	Surgunt Thessalicis reddentia manibus ignem.
<luca. phar. 9.182>	Sic, ubi depastis summittere gramina campis
<luca. phar. 9.183>	Et renouare parans hibernas Apulus herbas
<luca. phar. 9.184>	Igne fouet terras, simul et Garganus et arua
<luca. phar. 9.185>	Vulturis et calidi lucent buceta Matini.
<luca. phar. 9.186>	Non tamen ad Magni peruenit gratius umbras
<luca. phar. 9.187>	Omne quod in superos audet conuicia uulgus
<luca. phar. 9.188>	Pompeiumque deis obicit, quam pauca Catonis
<luca. phar. 9.189>	Verba, sed a pleno uenientia pectore ueri.
<luca. phar. 9.190>	"Ciuis obit" inquit "multum maioribus impar
<luca. phar. 9.191>	Nosse modum iuris, sed in hoc tamen utilis aeuo,
<luca. phar. 9.192>	Cui non ulla fuit iusti reuerentia; salua
<luca. phar. 9.193>	Libertate potens et solus plebe parata
<luca. phar. 9.194>	Priuatus seruire sibi, rectorque senatus,
<luca. phar. 9.195>	Sed regnantis, erat. Nil belli iure poposcit,
<luca. phar. 9.196>	Quaeque dari uoluit uoluit sibi posse negari.
<luca. phar. 9.197>	Immodicas possedit opes, sed plura retentis
<luca. phar. 9.198>	Intulit. Inuasit ferrum, sed ponere norat;
<luca. phar. 9.199>	Praetulit arma togae, sed pacem armatus amauit;
<luca. phar. 9.200>	Iuuit sumpta ducem, iuuit dimissa potestas.
<luca. phar. 9.201>	Casta domus luxuque carens corruptaque numquam
<luca. phar. 9.202>	Fortuna domini. Clarum et uenerabile nomen
<luca. phar. 9.203>	Gentibus, et multum nostrae quod proderat urbi.
<luca. phar. 9.204>	Olim uera fides Sulla Marioque receptis
<luca. phar. 9.205>	Libertatis obit: Pompeio rebus adempto
<luca. phar. 9.206>	Nunc et ficta perit. Non iam regnare pudebit,
<luca. phar. 9.207>	Nec color imperii nec frons erit ulla senatus.
<luca. phar. 9.208>	O felix, cui summa dies fuit obuia uicto
<luca. phar. 9.209>	Et cui quaerendos Pharium scelus obtulit enses!
<luca. phar. 9.210>	Forsitan in soceri potuisses uiuere regno.
<luca. phar. 9.211>	Scire mori sors prima uiris, sed proxima cogi.
<luca. phar. 9.212>	Et mihi, si fatis aliena in iura uenimus,
<luca. phar. 9.213>	Fac talem, Fortuna, Iubam; non deprecor hosti
<luca. phar. 9.214>	Seruari, dum me seruet ceruice recisa."
<luca. phar. 9.215>	Vocibus his maior, quam si Romana sonarent
<luca. phar. 9.216>	Rostra ducis laudes, generosam uenit ad umbram
<luca. phar. 9.217>	Mortis honos. Fremit interea discordia uulgi,
<luca. phar. 9.218>	Castrorum bellique piget post funera Magni,
<luca. phar. 9.219>	Cum Tarcondimotus linquendi signa Catonis
<luca. phar. 9.220>	Sustulit; hunc rapta fugientem classe secutus
<luca. phar. 9.221>	Litus in extremum tali Cato uoce notauit:
<luca. phar. 9.222>	"O numquam pacate Cilix, iterumne rapinas
<luca. phar. 9.223>	Vadis in aequoreas? Magnum fortuna remouit,
<luca. phar. 9.224>	Iam pelago pirata redis." Tum respicit omnis
<luca. phar. 9.225>	In coetu motuque uiros, quorum unus aperta
<luca. phar. 9.226>	Mente fugae tali compellat uoce regentem:
<luca. phar. 9.227>	"Nos, Cato, da ueniam, Pompei duxit in arma,
<luca. phar. 9.228>	Non belli ciuilis amor, partesque fauore
<luca. phar. 9.229>	Fecimus. Ille iacet, quem paci praetulit orbis,
<luca. phar. 9.230>	Causaque nostra perit; patrios permitte penates
<luca. phar. 9.231>	Desertamque domum dulcesque reuisere natos.
<luca. phar. 9.232>	Nam quis erit finis, si nec Pharsalia pugnae
<luca. phar. 9.233>	Nec Pompeius erit? Perierunt tempora uitae:
<luca. phar. 9.234>	Mors eat in tutum, iustas sibi nostra senectus
<luca. phar. 9.235>	Prospiciat flammas; bellum ciuile sepulchra
<luca. phar. 9.236>	Vix ducibus praestare potest. Non barbara uictos
<luca. phar. 9.237>	Regna manent, non Armenium mihi saeua minatur
<luca. phar. 9.238>	Aut Scythicum fortuna iugum: sub iura togati
<luca. phar. 9.239>	Ciuis eo. Quisquis Magno uiuente secundus,
<luca. phar. 9.240>	Hic mihi primus erit. Sacris praestabitur umbris
<luca. phar. 9.241>	Summus honor; dominum quem clades cogit habebo,
<luca. phar. 9.242>	Nullum, Magne, ducem: te solum in bella secutus
<luca. phar. 9.243>	Post te fata sequar; nec enim sperare secunda
<luca. phar. 9.244>	Fas mihi nec liceat: fortuna cuncta tenentur
<luca. phar. 9.245>	Caesaris; Emathium sparsit uictoria ferrum.
<luca. phar. 9.246>	Clausa fides miseris, et toto solus in orbe est,
<luca. phar. 9.247>	Qui uelit ac possit uictis praestare salutem.
<luca. phar. 9.248>	Pompeio scelus est bellum ciuile perempto,
<luca. phar. 9.249>	Quo fuerat uiuente fides. Si publica iura,
<luca. phar. 9.250>	Si semper sequeris patriam, Cato, signa petamus,
<luca. phar. 9.251>	Romanus quae consul habet." Sic ille profatus
<luca. phar. 9.252>	Insiluit puppi iuuenum comitante tumultu.
<luca. phar. 9.253>	Actum Romanis fuerat de rebus, et omnis
<luca. phar. 9.254>	Indiga seruitii feruebat litore plebes.
<luca. phar. 9.255>	Erupere ducis sacro de pectore uoces:
<luca. phar. 9.256>	"Ergo pari uoto gessisti bella, iuuentus,
<luca. phar. 9.257>	Tu quoque pro dominis et Pompeiana fuisti,
<luca. phar. 9.258>	Non Romana manus? Quod non in regna laboras,
<luca. phar. 9.259>	Quod tibi, non ducibus, uiuis morerisque, quod orbem
<luca. phar. 9.260>	Acquiris nulli, quod iam tibi uincere tutum est,
<luca. phar. 9.261>	Bella fugis quaerisque iugum ceruice uacanti
<luca. phar. 9.262>	Et nescis sine rege pati! Nunc causa pericli
<luca. phar. 9.263>	Digna uiris. Potuit uestro Pompeius abuti
<luca. phar. 9.264>	Sanguine: nunc patriae iugulos ensesque negatis,
<luca. phar. 9.265>	Cum prope libertas? unum fortuna reliquit
<luca. phar. 9.266>	Iam tribus e dominis. Pudeat: plus regia Nili
<luca. phar. 9.267>	Contulit in leges et Parthi militis arcus.
<luca. phar. 9.268>	Ite, o degeneres, Ptolomaei munus et arma
<luca. phar. 9.269>	Spernite. Quis uestras ulla putet esse nocentes
<luca. phar. 9.270>	Caede manus? Credet faciles sibi terga dedisse,
<luca. phar. 9.271>	Credet ab Emathiis primos fugisse Philippis.
<luca. phar. 9.272>	Vadite securi; meruistis iudice uitam
<luca. phar. 9.273>	Caesare, non armis, non obsidione subacti.
<luca. phar. 9.274>	O famuli turpes, domini post fata prioris
<luca. phar. 9.275>	Itis ad heredem. Cur non maiora mereri
<luca. phar. 9.276>	Quam uitam ueniamque libet? Rapiatur in undas
<luca. phar. 9.277>	Infelix coniux Magni prolesque Metelli,
<luca. phar. 9.278>	Ducite Pompeios, Ptolomaei uincite munus.
<luca. phar. 9.279>	Nostra quoque inuiso quisquis feret ora tyranno,
<luca. phar. 9.280>	Non parua mercede dabit: sciat ista iuuentus
<luca. phar. 9.281>	Ceruicis pretio bene se mea signa secutam.
<luca. phar. 9.282>	Quin agite et magna meritum cum caede parate;
<luca. phar. 9.283>	Ignauum scelus est tantum fuga." Dixit et omnes
<luca. phar. 9.284>	Haud aliter medio reuocauit ab aequore puppes
<luca. phar. 9.285>	Quam, simul effetas linquunt examina ceras
<luca. phar. 9.286>	Atque oblita faui non miscent nexibus alas,
<luca. phar. 9.287>	Sed sibi quaeque uolat nec iam degustat amarum
<luca. phar. 9.288>	Desidiosa thymum, Phrygii sonus increpat aeris,
<luca. phar. 9.289>	Attonitae posuere fugam studiumque laboris
<luca. phar. 9.290>	Floriferi repetunt et sparsi mellis amorem:
<luca. phar. 9.291>	Gaudet in Hyblaeo securus gramine pastor
<luca. phar. 9.292>	Diuitias seruasse casae. Sic uoce Catonis
<luca. phar. 9.293>	Inculcata uiris iusti patientia Martis.
<luca. phar. 9.294>	Iamque actu belli non doctas ferre quietem
<luca. phar. 9.295>	Constituit mentes serieque agitare laborum.
<luca. phar. 9.296>	Primum litoreis miles lassatur harenis;
<luca. phar. 9.297>	Proximus in muros et moenia Cyrenarum
<luca. phar. 9.298>	Est labor; exclusus nulla se uindicat ira,
<luca. phar. 9.299>	Poenaque de uictis sola est uicisse Catonis.
<luca. phar. 9.300>	Inde peti placuit Libyci contermina Mauris
<luca. phar. 9.301>	Regna Iubae, sed iter mediis natura uetabat
<luca. phar. 9.302>	Syrtibus: hanc audax sperat sibi cedere uirtus.
<luca. phar. 9.303>	Syrtes uel primam mundo natura figuram
<luca. phar. 9.304>	Cum daret, in dubio pelagi terraeque reliquit;
<luca. phar. 9.305>	Nam neque subsedit penitus, quo stagna profundi
<luca. phar. 9.306>	Acciperet, nec se defendit ab aequore tellus,
<luca. phar. 9.307>	Ambigua sed lege loci iacet inuia sedes:
<luca. phar. 9.308>	Aequora fracta uadis abruptaque terra profundo,
<luca. phar. 9.309>	Et post multa sonant proiecti litora fluctus.
<luca. phar. 9.310>	Sic male deseruit nullosque exegit in usus
<luca. phar. 9.311>	Hanc partem natura sui. uel plenior alto
<luca. phar. 9.312>	Olim Syrtis erat pelago penitusque natabat,
<luca. phar. 9.313>	Sed rapidus Titan ponto sua lumina pascens
<luca. phar. 9.314>	Aequora subduxit zonae uicina perustae,
<luca. phar. 9.315>	Et nunc pontus adhuc Phoebo siccante repugnat:
<luca. phar. 9.316>	Mox ubi damnosum radios admouerit aeuum,
<luca. phar. 9.317>	Tellus Syrtis erit; nam iam breuis unda superne
<luca. phar. 9.318>	Innatat, et late periturum deficit aequor.
<luca. phar. 9.319>	Vt primum remis actum mare propulit omne
<luca. phar. 9.320>	Classis onus, densis fremuit niger imbribus auster.
<luca. phar. 9.321>	In sua regna furens, temptatum classibus aequor
<luca. phar. 9.322>	Turbine defendit longeque a Syrtibus undas
<luca. phar. 9.323>	Egit et illato confregit litore pontum.
<luca. phar. 9.324>	Tum quarum recto deprendit carbasa malo,
<luca. phar. 9.325>	Eripuit nautis, frustraque rudentibus ausis
<luca. phar. 9.326>	Vela negare noto spatium uicere carinae,
<luca. phar. 9.327>	Atque ultra proram tumuit sinus. Omnia si quis
<luca. phar. 9.328>	Prouidus antemnae suffixit lintea summae,
<luca. phar. 9.329>	Vincitur et nudis auerritur armamentis.
<luca. phar. 9.330>	Sors melior classi quae fluctibus incidit altis
<luca. phar. 9.331>	Et certo iactata mari. Quaecumque leuatae
<luca. phar. 9.332>	Arboribus caesis flatum effudere prementem,
<luca. phar. 9.333>	Abstulit has liber uentis contraria uoluens
<luca. phar. 9.334>	Aestus et obnixum uictor detrusit in austrum.
<luca. phar. 9.335>	Has uada destituunt, atque interrupta profundo
<luca. phar. 9.336>	Terra ferit puppes, dubioque obnoxia fato
<luca. phar. 9.337>	Pars sedet una ratis, pars altera pendet in undis.
<luca. phar. 9.338>	Tunc magis impactis breuius mare terraque saepe
<luca. phar. 9.339>	Obuia consurgens; quamuis elisus ab austro,
<luca. phar. 9.340>	Saepe tamen cumulos fluctus non uincit harenae.
<luca. phar. 9.341>	Eminet in tergo pelagi procul omnibus aruis
<luca. phar. 9.342>	Inuiolatus aqua sicci iam pulueris agger,
<luca. phar. 9.343>	Stant miseri nautae, terraeque haerente carina
<luca. phar. 9.344>	Litora nulla uident. Sic partem intercipit aequor;
<luca. phar. 9.345>	Pars ratium maior regimen clauumque secuta est
<luca. phar. 9.346>	Tuta fuga nautasque loci sortita peritos
<luca. phar. 9.347>	Torpentem Tritonos adit illaesa paludem.
<luca. phar. 9.348>	Hanc, ut fama, deus, quem toto litore pontus
<luca. phar. 9.349>	Audit uentosa perflantem marmora concha,
<luca. phar. 9.350>	Hanc et Pallas amat, patrio quae uertice nata
<luca. phar. 9.351>	Terrarum primam Libyen (nam proxima caelo est,
<luca. phar. 9.352>	Vt probat ipse calor) tetigit stagnique quieta
<luca. phar. 9.353>	Vultus uidit aqua posuitque in margine plantas
<luca. phar. 9.354>	Et se dilecta Tritonida dixit ab unda.
<luca. phar. 9.355>	Quam iuxta Lethon tacitus praelabitur amnis,
<luca. phar. 9.356>	Infernis, ut fama, trahens obliuia uenis,
<luca. phar. 9.357>	Atque, insopiti quondam tutela draconis,
<luca. phar. 9.358>	Hesperidum pauper spoliatis frondibus hortus.
<luca. phar. 9.359>	Inuidus, annoso qui famam derogat aeuo,
<luca. phar. 9.360>	Qui uates ad uera uocat. Fuit aurea silua
<luca. phar. 9.361>	Diuitiisque graues et fuluo germine rami
<luca. phar. 9.362>	Virgineusque chorus, nitidi custodia luci,
<luca. phar. 9.363>	Et numquam somno damnatus lumina serpens
<luca. phar. 9.364>	Robora complexus rutilo curuata metallo.
<luca. phar. 9.365>	Abstulit arboribus pretium nemorique laborem
<luca. phar. 9.366>	Alcides passusque inopes sine pondere ramos
<luca. phar. 9.367>	Rettulit Argolico fulgentia poma tyranno.
<luca. phar. 9.368>	His igitur depulsa locis eiectaque classis
<luca. phar. 9.369>	Syrtibus haud ultra Garamantidas attigit undas,
<luca. phar. 9.370>	Sed duce Pompeio Libyae melioris in oris
<luca. phar. 9.371>	Mansit. at impatiens uirtus haerere Catonis
<luca. phar. 9.372>	Audet in ignotas agmen committere gentes
<luca. phar. 9.373>	Armorum fidens et terra cingere Syrtim;
<luca. phar. 9.374>	Hoc eadem suadebat hiems, quae clauserat aequor
<luca. phar. 9.375>	Et spes imber erat nimios metuentibus ignes,
<luca. phar. 9.376>	Vt neque sole uiam nec duro frigore saeuam
<luca. phar. 9.377>	Inde polo Libyes, hinc bruma temperet annus;
<luca. phar. 9.378>	Atque ingressurus steriles sic fatur harenas:
<luca. phar. 9.379>	"O quibus una salus placuit mea castra secutis
<luca. phar. 9.380>	Indomita ceruice mori, componite mentes
<luca. phar. 9.381>	Ad magnum uirtutis opus summosque labores.
<luca. phar. 9.382>	Vadimus in campos steriles exustaque mundi,
<luca. phar. 9.383>	Qua nimius Titan et rarae in fontibus undae,
<luca. phar. 9.384>	Siccaque letiferis squalent serpentibus arua:
<luca. phar. 9.385>	Durum iter ad leges, patriaeque ruentis amore
<luca. phar. 9.386>	Per mediam Libyen ueniant atque inuia temptent,
<luca. phar. 9.387>	Si quibus in nullo positum est euadere uoto,
<luca. phar. 9.388>	Si quibus ire sat est; neque enim mihi fallere quemquam
<luca. phar. 9.389>	Est animus tectoque metu perducere uulgus.
<luca. phar. 9.390>	Hi mihi sint comites, quos ipsa pericula ducent,
<luca. phar. 9.391>	Qui me teste pati uel quae tristissima pulchrum
<luca. phar. 9.392>	Romanumque putant. At qui sponsore salutis
<luca. phar. 9.393>	Miles eget capiturque animae dulcedine, uadat
<luca. phar. 9.394>	Ad dominum meliore uia. Dum primus harenas
<luca. phar. 9.395>	Ingrediar primusque gradus in puluere ponam,
<luca. phar. 9.396>	Me calor aetherius feriat, mihi plena ueneno
<luca. phar. 9.397>	Occurrat serpens, fatoque pericula uestra
<luca. phar. 9.398>	Praetemptate meo: sitiat, quicumque bibentem
<luca. phar. 9.399>	Viderit, aut umbras nemorum quicumque petentem,
<luca. phar. 9.400>	Aestuet, aut equitem peditum praecedere turmas,
<luca. phar. 9.401>	Deficiat: si quo fuerit discrimine notum,
<luca. phar. 9.402>	Dux an miles eam. Serpens, sitis, ardor harenae
<luca. phar. 9.403>	Dulcia uirtuti; gaudet patientia duris;
<luca. phar. 9.404>	Laetius est, quotiens magno sibi constat, honestum.
<luca. phar. 9.405>	Sola potest Libye turba praestare malorum,
<luca. phar. 9.406>	Vt deceat fugisse uiros." Sic ille pauentes
<luca. phar. 9.407>	Incendit uirtute animos et amore laborum
<luca. phar. 9.408>	Irreducemque uiam deserto limite carpit,
<luca. phar. 9.409>	Et sacrum paruo nomen clausura sepulchro
<luca. phar. 9.410>	Inuasit Libye securi fata Catonis.
<luca. phar. 9.411>	Tertia pars rerum Libye, si credere famae
<luca. phar. 9.412>	Cuncta uelis; at si uentos caelumque sequaris,
<luca. phar. 9.413>	Pars erit Europae. Nec enim plus litora Nili,
<luca. phar. 9.414>	Quam Scythicus Tanais primis a Gadibus absunt,
<luca. phar. 9.415>	Vnde Europa fugit Libyen et litora flexu
<luca. phar. 9.416>	Oceano fecere locum; sed maior in unam
<luca. phar. 9.417>	Orbis abit Asiam. Nam cum communiter istae
<luca. phar. 9.418>	Effundant zephyrum, boreae latus illa sinistrum
<luca. phar. 9.419>	Contingens dextrumque noti discedit in ortus
<luca. phar. 9.420>	Eurum sola tenens. Libyae quod fertile terrae est
<luca. phar. 9.421>	Vergit in occasus; sed et haec non fontibus ullis
<luca. phar. 9.422>	Soluitur: arctoos raris aquilonibus imbres
<luca. phar. 9.423>	Accipit et nostris reficit sua rura serenis.
<luca. phar. 9.424>	In nullas uitiatur opes; non aere neque auro
<luca. phar. 9.425>	Excoquitur, nullo glebarum crimine pura
<luca. phar. 9.426>	Et penitus terra est. Tantum Maurusia genti
<luca. phar. 9.427>	Robora diuitiae, quarum non nouerat usum,
<luca. phar. 9.428>	Sed citri contenta comis uiuebat et umbra.
<luca. phar. 9.429>	In nemus ignotum nostrae uenere secures,
<luca. phar. 9.430>	Extremoque epulas mensasque petimus ab orbe.
<luca. phar. 9.431>	At quaecumque uagam Syrtim complectitur ora
<luca. phar. 9.432>	Sub nimio proiecta die, uicina perusti
<luca. phar. 9.433>	Aetheris, exurit messes et puluere Bacchum
<luca. phar. 9.434>	Enecat et nulla putris radice tenetur.
<luca. phar. 9.435>	Temperies uitalis abest, et nulla sub illa
<luca. phar. 9.436>	Cura Iouis terra est; natura deside torpet
<luca. phar. 9.437>	Orbis et immotis annum non sentit harenis.
<luca. phar. 9.438>	Hoc tam segne solum raras tamen exerit herbas,
<luca. phar. 9.439>	Quas Nasamon, gens dura, legit, qui proxima ponto
<luca. phar. 9.440>	Nudus rura tenet, quem mundi barbara damnis
<luca. phar. 9.441>	Syrtis alit. Nam litoreis populator harenis
<luca. phar. 9.442>	Imminet et nulla portus tangente carina
<luca. phar. 9.443>	Nouit opes; sic cum toto commercia mundo
<luca. phar. 9.444>	Naufragiis Nasamones habent. Hac ire Catonem
<luca. phar. 9.445>	Dura iubet uirtus. Illic secura iuuentus
<luca. phar. 9.446>	Ventorum nullasque timens tellure procellas
<luca. phar. 9.447>	Aequoreos est passa metus. Nam litore sicco,
<luca. phar. 9.448>	Quam pelago, Syrtis uiolentius excipit austrum,
<luca. phar. 9.449>	Et terrae magis ille nocens; non montibus ortum
<luca. phar. 9.450>	Aduersis frangit Libye scopulisque repulsum
<luca. phar. 9.451>	Dissipat, et liquidas se turbine soluit in auras,
<luca. phar. 9.452>	Nec ruit in siluas annosaque robora torquens
<luca. phar. 9.453>	Lassatur: patet omne solum liberque meatu
<luca. phar. 9.454>	Aeoliam rabiem totis exercet habenis,
<luca. phar. 9.455>	Et non imbriferam contorto puluere nubem
<luca. phar. 9.456>	In flexum uiolentus agit: pars plurima terrae
<luca. phar. 9.457>	Tollitur et numquam resoluto uertice pendet.
<luca. phar. 9.458>	Regna uidet pauper Nasamon errantia uento
<luca. phar. 9.459>	Discussasque domos, uolitantque a culmine raptae
<luca. phar. 9.460>	Detecto Garamante casae. Non altius ignis
<luca. phar. 9.461>	Rapta uehit, quantumque licet consurgere fumo
<luca. phar. 9.462>	Et uiolare diem, tantus tenet aera puluis.
<luca. phar. 9.463>	Tum quoque Romanum solito uiolentior agmen
<luca. phar. 9.464>	Aggreditur, nullisque potest consistere miles
<luca. phar. 9.465>	Instabilis raptis etiam, quas calcat, harenis.
<luca. phar. 9.466>	Concuteret terras orbemque a sede moueret,
<luca. phar. 9.467>	Si solida Libye compage et pondere duro
<luca. phar. 9.468>	Clauderet exesis austrum scopulosa cauernis;
<luca. phar. 9.469>	Sed quia mobilibus facilis turbatur harenis,
<luca. phar. 9.470>	Nusquam luctando stabilis manet, imaque tellus
<luca. phar. 9.471>	Stat, quia summa fugit. Galeas et scuta uirorum
<luca. phar. 9.472>	Pilaque contorsit uiolento spiritus actu
<luca. phar. 9.473>	Intentusque tulit magni per inania caeli.
<luca. phar. 9.474>	Illud in extrema forsan longeque remota
<luca. phar. 9.475>	Prodigium tellure fuit, delapsaque caelo
<luca. phar. 9.476>	Arma timent gentes hominumque erepta lacertis
<luca. phar. 9.477>	A superis demissa putant. Sic illa profecto
<luca. phar. 9.478>	Sacrifico cecidere Numae, quae lecta iuuentus
<luca. phar. 9.479>	Patricia ceruice mouet: spoliauerat auster
<luca. phar. 9.480>	Aut boreas populos ancilia nostra ferentes.
<luca. phar. 9.481>	Sic orbem torquente noto Romana iuuentus
<luca. phar. 9.482>	Procubuit timuitque rapi; constrinxit amictus
<luca. phar. 9.483>	Inseruitque manus terrae nec pondere solo,
<luca. phar. 9.484>	Sed nisu iacuit, uix sic immobilis austro,
<luca. phar. 9.485>	Qui super ingentes cumulos inuoluit harenae
<luca. phar. 9.486>	Atque operit tellure uiros. uix tollere miles
<luca. phar. 9.487>	Membra ualet multo congestu pulueris haerens.
<luca. phar. 9.488>	Alligat et stantis affusae magnus harenae
<luca. phar. 9.489>	Agger, et immoti terra surgente tenentur.
<luca. phar. 9.490>	Saxa tulit penitus discussis proruta muris
<luca. phar. 9.491>	Effuditque procul miranda sorte malorum:
<luca. phar. 9.492>	Qui nullas uidere domos, uidere ruinas.
<luca. phar. 9.493>	Iamque iter omne latet, nec sunt discrimina terrae:
<luca. phar. 9.494>	Vlla, nisi aetheriae, medio uelut aequore, flammae
<luca. phar. 9.495>	Sideribus nouere uiam, nec sidera tota
<luca. phar. 9.496>	Ostendit Libycae finitor circulus orae
<luca. phar. 9.497>	Multaque deuexo terrarum margine celat.
<luca. phar. 9.498>	Vtque calor soluit quem torserat aera uentus,
<luca. phar. 9.499>	Incensusque dies, manant sudoribus artus,
<luca. phar. 9.500>	Arent ora siti: conspecta est parua maligna
<luca. phar. 9.501>	Vnda procul uena, quam uix e puluere miles
<luca. phar. 9.502>	Corripiens patulum galeae confundit in orbem
<luca. phar. 9.503>	Porrexitque duci. Squalebant puluere fauces
<luca. phar. 9.504>	Cunctorum, minimumque tenens dux ipse liquoris
<luca. phar. 9.505>	Inuidiosus erat. "Mene" inquit "degener unum
<luca. phar. 9.506>	Miles in hac turba uacuum uirtute putasti?
<luca. phar. 9.507>	Vsque adeo mollis primisque caloribus impar
<luca. phar. 9.508>	Sum uisus? quanto poena tu dignior ista es,
<luca. phar. 9.509>	Qui populo sitiente bibas!" Sic concitus ira
<luca. phar. 9.510>	Excussit galeam, suffecitque omnibus unda.
<luca. phar. 9.511>	Ventum erat ad templum, Libycis quod gentibus unum
<luca. phar. 9.512>	Inculti Garamantes habent; stat sortiger illis
<luca. phar. 9.513>	Iuppiter, ut memorant, sed non aut fulmina uibrans
<luca. phar. 9.514>	Aut similis nostro, sed tortis cornibus, Hammon.
<luca. phar. 9.515>	Non illic Libycae posuerunt ditia gentes
<luca. phar. 9.516>	Templa, nec Eois splendent donaria gemmis.
<luca. phar. 9.517>	Quamuis Aethiopum populis Arabumque beatis
<luca. phar. 9.518>	Gentibus atque Indis unus sit Iuppiter Hammon,
<luca. phar. 9.519>	Pauper adhuc deus est, nullis uiolata per aeuum
<luca. phar. 9.520>	Diuitiis delubra tenens, morumque priorum
<luca. phar. 9.521>	Numen Romano templum defendit ab auro
<luca. phar. 9.522>	Esse locis superos testatur silua per omnem
<luca. phar. 9.523>	Sola uirens Libyen. Nam quidquid puluere sicco
<luca. phar. 9.524>	Separat ardentem tepida Berenicida Lepti,
<luca. phar. 9.525>	Ignorat frondes; solus nemus abstulit Hammon.
<luca. phar. 9.526>	Siluarum fons causa loco, qui putria terrae
<luca. phar. 9.527>	Alligat et domitas unda conectit harenas.
<luca. phar. 9.528>	Hic quoque nil obstat Phoebo, cum cardine summo
<luca. phar. 9.529>	Stat librata dies; truncum uix protegit arbor:
<luca. phar. 9.530>	Tam breuis in medium radiis compellitur umbra.
<luca. phar. 9.531>	Deprensum est hunc esse locum qua circulus alti
<luca. phar. 9.532>	Solstitii medium signorum percutit orbem.
<luca. phar. 9.533>	Non obliqua meant, nec Tauro Scorpios exit
<luca. phar. 9.534>	Rectior, aut Aries donat sua tempora Librae,
<luca. phar. 9.535>	Aut Astraea iubet lentos descendere Pisces.
<luca. phar. 9.536>	Par Geminis Chiron, et idem quod Carcinus ardens
<luca. phar. 9.537>	Vmidus Aegoceros, nec plus Leo tollitur Vrna.
<luca. phar. 9.538>	At tibi, quaecumque es Libyco gens igne dirempta,
<luca. phar. 9.539>	In noton umbra cadit, quae nobis exit in arcton.
<luca. phar. 9.540>	Te segnis Cynosura subit, tu sicca profundo
<luca. phar. 9.541>	Mergi Plaustra putas nullumque in uertice semper
<luca. phar. 9.542>	Sidus habes immune mari; procul axis uterque est,
<luca. phar. 9.543>	Et fuga signorum medio rapit omnia caelo.
<luca. phar. 9.544>	Stabant ante fores populi quos miserat Eos
<luca. phar. 9.545>	Cornigerique Iouis monitu noua fata petebant;
<luca. phar. 9.546>	Sed Latio cessere duci, comitesque Catonem
<luca. phar. 9.547>	Orant exploret Libycum memorata per orbem
<luca. phar. 9.548>	Numina, de fama tam longi iudicet aeui.
<luca. phar. 9.549>	Maximus hortator scrutandi uoce deorum
<luca. phar. 9.550>	Euentus Labienus erat: "Sors obtulit" inquit
<luca. phar. 9.551>	"Et fortuna uiae tam magni numinis ora
<luca. phar. 9.552>	Consiliumque dei; tanto duce possumus uti
<luca. phar. 9.553>	Per Syrtes bellisque datos cognoscere casus.
<luca. phar. 9.554>	Nam cui crediderim superos arcana daturos
<luca. phar. 9.555>	Dicturosque magis quam sancto uera Catoni?
<luca. phar. 9.556>	Certe uita tibi semper derecta supernas
<luca. phar. 9.557>	Ad leges sequerisque deum. Datur ecce loquendi
<luca. phar. 9.558>	Cum Ioue libertas: inquire in fata nefandi
<luca. phar. 9.559>	Caesaris, et patriae uenturos excute mores:
<luca. phar. 9.560>	Iure suo populis uti legumque licebit,
<luca. phar. 9.561>	An bellum ciuile perit? Tua pectora sacra
<luca. phar. 9.562>	Voce reple; durae saltem uirtutis amator
<luca. phar. 9.563>	Quaere quid est uirtus et posce exemplar honesti."
<luca. phar. 9.564>	Ille, deo plenus tacita quem mente gerebat,
<luca. phar. 9.565>	Effudit dignas adytis e pectore uoces:
<luca. phar. 9.566>	"Quid quaeri, Labiene, iubes? an liber in armis
<luca. phar. 9.567>	Occubuisse uelim potius quam regna uidere?
<luca. phar. 9.568>	An sit uita nihil? si longa, an differat aetas?
<luca. phar. 9.569>	An noceat uis ulla bono? fortunaque perdat
<luca. phar. 9.570>	Opposita uirtute minas, laudandaque uelle
<luca. phar. 9.571>	Sit satis, et numquam successu crescat honestum?
<luca. phar. 9.572>	Scimus, et hoc nobis non altius inseret Hammon.
<luca. phar. 9.573>	Haeremus cuncti superis, temploque tacente
<luca. phar. 9.574>	Nil facimus non sponte dei; nec uocibus ullis
<luca. phar. 9.575>	Numen eget, dixitque semel nascentibus auctor
<luca. phar. 9.576>	Quicquid scire licet, steriles nec legit harenas
<luca. phar. 9.577>	Vt caneret paucis mersitque hoc puluere uerum
<luca. phar. 9.578>	Estque dei sedes nisi terra et pontus et aer
<luca. phar. 9.579>	Et caelum et uirtus. Superos quid quaerimus ultra?
<luca. phar. 9.580>	Iuppiter est quodcumque uides, quodcumque moueris.
<luca. phar. 9.581>	Sortilegis egeant dubii semperque futuris
<luca. phar. 9.582>	Casibus ancipites; me non oracula certum,
<luca. phar. 9.583>	Sed mors certa facit. pauido fortique cadendum est:
<luca. phar. 9.584>	Hoc satis est dixisse Iouem." Sic ille profatus
<luca. phar. 9.585>	Seruataque fide templi discedit ab aris,
<luca. phar. 9.586>	Non exploratum populis Hammona relinquens.
<luca. phar. 9.587>	Ipse manu sua pila gerit, praecedit anheli
<luca. phar. 9.588>	Militis ora pedes, monstrat tolerare uapores,
<luca. phar. 9.589>	Non iubet, et nulla uehitur ceruice supinus
<luca. phar. 9.590>	Carpentoque sedens; somni parcissimus ipse est,
<luca. phar. 9.591>	Vltimus haustor aquae: cum tandem fonte reperto
<luca. phar. 9.592>	Indiga cogatur laticis certare iuuentus,
<luca. phar. 9.593>	Stat dum lixa bibat. Si ueris magna paratur
<luca. phar. 9.594>	Fama bonis et si successu nuda remoto
<luca. phar. 9.595>	Inspicitur uirtus, quidquid laudamus in ullo
<luca. phar. 9.596>	Maiorum, fortuna fuit. Quis Marte secundo,
<luca. phar. 9.597>	Quis tantum meruit populorum sanguine nomen?
<luca. phar. 9.598>	Hunc ego per Syrtes Libyaeque extrema triumphum
<luca. phar. 9.599>	Ducere maluerim, quam ter Capitolia curru
<luca. phar. 9.600>	Scandere Pompei, quam frangere colla Iugurthae.
<luca. phar. 9.601>	Ecce parens uerus patriae, dignissimus aris,
<luca. phar. 9.602>	Roma, tuis, per quem numquam iurare pudebit,
<luca. phar. 9.603>	Et quem, si steteris umquam ceruice soluta,
<luca. phar. 9.604>	Nunc, olim, factura deum es. Iam spissior ignis,
<luca. phar. 9.605>	Et plaga, quam nullam superi mortalibus ultra
<luca. phar. 9.606>	A medio fecere die, calcatur, et unda
<luca. phar. 9.607>	Rarior: inuentus mediis fons unus harenis
<luca. phar. 9.608>	Largus aquae, sed quem serpentum turba tenebat
<luca. phar. 9.609>	Vix capiente loco. Stabant in margine siccae
<luca. phar. 9.610>	Aspides, in mediis sitiebant dipsades undis.
<luca. phar. 9.611>	Ductor, ut aspexit perituros fonte relicto,
<luca. phar. 9.612>	Alloquitur: "Vana specie conterrite leti,
<luca. phar. 9.613>	Ne dubita, miles, tutos haurire liquores.
<luca. phar. 9.614>	Noxia serpentum est admixto sanguine pestis,
<luca. phar. 9.615>	Morsu uirus habent et fatum dente minantur;
<luca. phar. 9.616>	Pocula morte carent." Dixit dubiumque uenenum
<luca. phar. 9.617>	Hausit, et in tota Libyae fons unus harena
<luca. phar. 9.618>	Ille fuit de quo primus sibi posceret undam.
<luca. phar. 9.619>	Cur Libycus tantis exundet pestibus aer
<luca. phar. 9.620>	Fertilis in mortes, aut quid secreta nocenti
<luca. phar. 9.621>	Miscuerit natura solo, non cura laborque
<luca. phar. 9.622>	Noster scire ualet, nisi quod uulgata per orbem
<luca. phar. 9.623>	Fabula pro uera decepit saecula causa.
<luca. phar. 9.624>	Finibus extremis Libyes, ubi feruida tellus
<luca. phar. 9.625>	Accipit Oceanum demisso sole calentem,
<luca. phar. 9.626>	Squalebant late Phorcynidos arua Medusae,
<luca. phar. 9.627>	Non nemorum protecta coma, non mollia suco,
<luca. phar. 9.628>	Sed dominae uultu conspectis aspera saxis.
<luca. phar. 9.629>	Hoc primum natura nocens in corpore saeuas
<luca. phar. 9.630>	Eduxit pestes; illis e faucibus angues
<luca. phar. 9.631>	Stridula fuderunt uibratis sibila linguis,
<luca. phar. 9.632>	Femineae qui more comae per terga soluti
<luca. phar. 9.633>	Ipsa flagellabant gaudentis colla Medusae.
<luca. phar. 9.634>	Surgunt aduersa surrectae fronte colubrae,
<luca. phar. 9.635>	Vipereumque fluit depexo crine uenenum.
<luca. phar. 9.636>	Hoc habet infelix cunctis impune Medusa
<luca. phar. 9.637>	Quod spectare licet. Nam rictus oraque monstri
<luca. phar. 9.638>	Quis timuit? quem, qui recto se lumine uidit,
<luca. phar. 9.639>	Passa Medusa mori est? Rapuit dubitantia fata
<luca. phar. 9.640>	Praeuenitque metus; anima periere retenta
<luca. phar. 9.641>	Membra, nec emissae riguere sub ossibus umbrae.
<luca. phar. 9.642>	Eumenidum crines solos mouere furores;
<luca. phar. 9.643>	Cerberos Orpheo leniuit sibila cantu;
<luca. phar. 9.644>	Amphitryoniades uidit, cum uinceret, hydram:
<luca. phar. 9.645>	Hoc monstrum timuit genitor numenque secundum
<luca. phar. 9.646>	Phorcys aquis Cetoque parens ipsaeque sorores
<luca. phar. 9.647>	Gorgones; hoc potuit caelo pelagoque minari
<luca. phar. 9.648>	Torporem insolitum mundoque obducere terram.
<luca. phar. 9.649>	E caelo uolucres subito cum pondere lapsae,
<luca. phar. 9.650>	In scopulis haesere ferae, uicina colentes
<luca. phar. 9.651>	Aethiopum totae riguerunt marmore gentes.
<luca. phar. 9.652>	Nullum animal uisus patiens, ipsique retrorsum
<luca. phar. 9.653>	Effusi faciem uitabant Gorgonos angues.
<luca. phar. 9.654>	Illa sub Hesperiis stantem Titana columnis
<luca. phar. 9.655>	In cautes Atlanta dedit, caeloque timente
<luca. phar. 9.656>	Olim Phlegraeo stantes serpente gigantas
<luca. phar. 9.657>	Erexit montes bellumque immane deorum
<luca. phar. 9.658>	Pallados e medio confecit pectore Gorgon.
<luca. phar. 9.659>	Quo postquam partu Danaes et diuite nimbo
<luca. phar. 9.660>	Ortum Parrhasiae uexerunt Persea pinnae
<luca. phar. 9.661>	Arcados, auctoris citharae liquidaeque palaestrae,
<luca. phar. 9.662>	Et subitus praepes Cyllenida sustulit harpen,
<luca. phar. 9.663>	Harpen alterius monstri iam caede rubentem,
<luca. phar. 9.664>	A Ioue dilectae fuso custode iuuencae
<luca. phar. 9.665>	Auxilium uolucri Pallas tulit innuba fratri
<luca. phar. 9.666>	Pacta caput monstri terraeque in fine Libyssae
<luca. phar. 9.667>	Persea Phoebeos conuerti iussit ad ortus
<luca. phar. 9.668>	Gorgonos auerso sulcantem regna uolatu
<luca. phar. 9.669>	Et clipeum laeuae fuluo dedit aere nitentem,
<luca. phar. 9.670>	In quo saxificam iussit spectare Medusam;
<luca. phar. 9.671>	Quam sopor aeternam tracturus morte quietem
<luca. phar. 9.672>	Obruit haut totam: uigilat pars magna comarum,
<luca. phar. 9.673>	Defenduntque caput protenti crinibus hydri;
<luca. phar. 9.674>	Pars iacet in medios uultus oculique tenebras.
<luca. phar. 9.675>	Ipsa regit trepidum Pallas, dextraque trementem
<luca. phar. 9.676>	Perseos auersi Cyllenida derigit harpen
<luca. phar. 9.677>	Lata colubriferi rumpens confinia colli.
<luca. phar. 9.678>	Quos habuit uultus hamati uulnere ferri
<luca. phar. 9.679>	Caesa caput Gorgon! quanto spirare ueneno
<luca. phar. 9.680>	Ora rear, quantumque oculos effundere mortis!
<luca. phar. 9.681>	Nec Pallas spectare potest, uultusque gelassent
<luca. phar. 9.682>	Perseos auersi, si non Tritonia densos
<luca. phar. 9.683>	Sparsisset crines texissetque ora colubris.
<luca. phar. 9.684>	Aliger in caelum sic rapta Gorgone fugit.
<luca. phar. 9.685>	Ille quidem pensabat iter propiusque secabat
<luca. phar. 9.686>	Aera, si medias Europae scinderet urbes:
<luca. phar. 9.687>	Pallas frugiferas iussit non laedere terras
<luca. phar. 9.688>	Et parci populis. Quis enim non praepete tanto
<luca. phar. 9.689>	Aethera respiceret? Zephyro conuertitur ales
<luca. phar. 9.690>	Itque super Libyen, quae nullo consita cultu
<luca. phar. 9.691>	Sideribus Phoeboque uacat; premit orbita solis
<luca. phar. 9.692>	Exuritque solum, nec terra celsior ulla
<luca. phar. 9.693>	Nox cadit in caelum lunaeque meatibus obstat,
<luca. phar. 9.694>	Si flexus oblita uagi per recta cucurrit
<luca. phar. 9.695>	Signa nec in borean aut in noton effugit umbram.
<luca. phar. 9.696>	Illa tamen sterilis tellus fecundaque nulli
<luca. phar. 9.697>	Arua bono uirus stillantis tabe Medusae
<luca. phar. 9.698>	Concipiunt dirosque fero de sanguine rores,
<luca. phar. 9.699>	Quos calor adiuuit putrique incoxit harenae.
<luca. phar. 9.700>	Hic, quae prima caput mouit de puluere, tabes
<luca. phar. 9.701>	Aspida somniferam tumida ceruice leuauit.
<luca. phar. 9.702>	Plenior huic sanguis et crassi gutta ueneni
<luca. phar. 9.703>	Decidit: in nulla plus est serpente coactum.
<luca. phar. 9.704>	Ipsa caloris egens gelidum non transit in orbem
<luca. phar. 9.705>	Sponte sua Niloque tenus metitur harenas.
<luca. phar. 9.706>	Sed quis erit nobis lucri pudor? inde petuntur
<luca. phar. 9.707>	Huc Libycae mortes, et fecimus aspida mercem.
<luca. phar. 9.708>	At non stare suum miseris passura cruorem
<luca. phar. 9.709>	Squamiferos ingens haemorrhois explicat orbes,
<luca. phar. 9.710>	Natus et ambiguae coleret qui Syrtidos arua
<luca. phar. 9.711>	Chersydros tractique uia fumante chelydri
<luca. phar. 9.712>	Et semper recto lapsurus limite cenchris;
<luca. phar. 9.713>	Pluribus ille notis uariatam tinguitur aluum,
<luca. phar. 9.714>	Quam paruis pictus maculis Thebanus ophites.
<luca. phar. 9.715>	Concolor exustis atque indiscretus harenis
<luca. phar. 9.716>	Hammodytes spinaque uagi torquente cerastae
<luca. phar. 9.717>	Et scytale sparsis etiamnunc sola pruinis
<luca. phar. 9.718>	Exuuias positura suas et torrida dipsas
<luca. phar. 9.719>	Et grauis in geminum uergens caput amphisbaena
<luca. phar. 9.720>	Et natrix uiolator aquae iaculique uolucres
<luca. phar. 9.721>	Et contentus iter cauda sulcare parias
<luca. phar. 9.722>	Oraque distendens auidus fumantia prester,
<luca. phar. 9.723>	Ossaque dissoluens cum corpore tabificus seps,
<luca. phar. 9.724>	Sibilaque effundens cunctas terrentia pestes,
<luca. phar. 9.725>	Ante uenena nocens, late sibi summouet omne
<luca. phar. 9.726>	Vulgus et in uacua regnat basiliscus harena.
<luca. phar. 9.727>	Vos quoque, qui cunctis innoxia numina terris
<luca. phar. 9.728>	Serpitis, aurato nitidi fulgore dracones,
<luca. phar. 9.729>	Letiferos ardens facit Africa; ducitis altum
<luca. phar. 9.730>	Aera cum pinnis armentaque tota secuti
<luca. phar. 9.731>	Rumpitis ingentes amplexi uerbere tauros;
<luca. phar. 9.732>	Nec tutus spatio est elephans: datis omnia leto,
<luca. phar. 9.733>	Nec uobis opus est ad noxia fata ueneno.
<luca. phar. 9.734>	Has inter pestes duro Cato milite siccum
<luca. phar. 9.735>	Emetitur iter tot tristia fata suorum
<luca. phar. 9.736>	Insolitasque uidens paruo cum uulnere mortes.
<luca. phar. 9.737>	Signiferum iuuenem Tyrrheni sanguinis Aulum
<luca. phar. 9.738>	Torta caput retro dipsas calcata momordit.
<luca. phar. 9.739>	Vix dolor aut sensus dentis fuit, ipsaque leti
<luca. phar. 9.740>	Frons caret inuidia, nec quicquam plaga minatur.
<luca. phar. 9.741>	Ecce subit uirus tacitum, carpitque medullas
<luca. phar. 9.742>	Ignis edax calidaque incendit uiscera tabe;
<luca. phar. 9.743>	Ebibit umorem circum uitalia fusum
<luca. phar. 9.744>	Pestis et in sicco linguam torrere palato
<luca. phar. 9.745>	Coepit. Defessos iret qui sudor in artus
<luca. phar. 9.746>	Non fuit, atque oculos lacrimarum uena refugit.
<luca. phar. 9.747>	Non decus imperii, non maesti iura Catonis
<luca. phar. 9.748>	Ardentem tenuere uirum, ne spargere signa
<luca. phar. 9.749>	Auderet totisque furens exquireret aruis,
<luca. phar. 9.750>	Quas poscebat aquas sitiens in corde uenenum.
<luca. phar. 9.751>	Ille uel in Tanain missus Rhodanumque Padumque
<luca. phar. 9.752>	Arderet Nilumque bibens per rura uagantem.
<luca. phar. 9.753>	Accessit morti Libye, fatique minorem
<luca. phar. 9.754>	Famam dipsas habet terris adiuta perustis.
<luca. phar. 9.755>	Scrutatur uenas penitus squalentis harenae;
<luca. phar. 9.756>	Nunc redit ad Syrtes et fluctus accipit ore,
<luca. phar. 9.757>	Aequoreusque placet, sed non et sufficit, umor;
<luca. phar. 9.758>	Nec sentit fatique genus mortemque ueneni,
<luca. phar. 9.759>	Sed putat esse sitim, ferroque aperire tumentis
<luca. phar. 9.760>	Sustinuit uenas atque os implere cruore.
<luca. phar. 9.761>	Iussit signa rapi propere Cato; discere nulli
<luca. phar. 9.762>	Permissum est hoc posse sitim. Sed tristior illo
<luca. phar. 9.763>	Mors erat ante oculos, miserique in crure Sabelli
<luca. phar. 9.764>	Seps stetit exiguus, quem flexo dente tenacem
<luca. phar. 9.765>	Auulsitque manu piloque affixit harenis.
<luca. phar. 9.766>	Parua modo serpens, sed qua non ulla cruentae
<luca. phar. 9.767>	Tantum mortis habet. Nam plagae proxima circum
<luca. phar. 9.768>	Fugit rupta cutis pallentiaque ossa retexit;
<luca. phar. 9.769>	Iamque sinu laxo nudum sine corpore uulnus.
<luca. phar. 9.770>	Membra natant sanie, surae fluxere, sine ullo
<luca. phar. 9.771>	Tegmine poples erat, femorum quoque musculus omnis
<luca. phar. 9.772>	Liquitur, et nigra destillant inguina tabe.
<luca. phar. 9.773>	Dissiluit stringens uterum membrana, fluuntque
<luca. phar. 9.774>	Viscera; nec, quantus toto de corpore debet,
<luca. phar. 9.775>	Effluit in terras, saeuum sed membra uenenum
<luca. phar. 9.776>	Decoquit, in minimum mox contrahit omnia uirus.
<luca. phar. 9.777>	Vincula neruorum et laterum textura cauumque
<luca. phar. 9.778>	Pectus et abstrusum fibris uitalibus: omne
<luca. phar. 9.779>	Quidquid homo est aperit pestis. Natura profana
<luca. phar. 9.780>	Morte patet: manant umeri fortesque lacerti,
<luca. phar. 9.781>	Colla caputque fluunt. Calido non ocius austro
<luca. phar. 9.782>	Nix resoluta cadit nec solem cera sequetur.
<luca. phar. 9.783>	Parua loquor, corpus sanie stillasse perustum:
<luca. phar. 9.784>	Hoc et flamma potest; sed qui rogus abstulit ossa?
<luca. phar. 9.785>	Haec quoque discedunt, putrisque secuta medullas
<luca. phar. 9.786>	Nulla manere sinunt rapidi uestigia fati.
<luca. phar. 9.787>	Cinyphias inter pestes tibi palma nocendi est:
<luca. phar. 9.788>	Eripiunt omnes animam, tu sola cadauer.
<luca. phar. 9.789>	Ecce subit facies leto diuersa fluenti.
<luca. phar. 9.790>	Nasidium Marsi cultorem torridus agri
<luca. phar. 9.791>	Percussit prester. Illi rubor igneus ora
<luca. phar. 9.792>	Succendit, tenditque cutem pereunte figura
<luca. phar. 9.793>	Miscens cuncta tumor toto iam corpore maior,
<luca. phar. 9.794>	Humanumque egressa modum super omnia membra
<luca. phar. 9.795>	Efflatur sanies late pollente ueneno;
<luca. phar. 9.796>	Ipse latet penitus congesto corpore mersus,
<luca. phar. 9.797>	Nec lorica tenet distenti corporis auctum.
<luca. phar. 9.798>	Spumeus accenso non sic exundat aeno
<luca. phar. 9.799>	Vndarum cumulus, nec tantos carbasa coro
<luca. phar. 9.800>	Curuauere sinus. Tumidos iam non capit artus
<luca. phar. 9.801>	Informis globus et confuso pondere truncus.
<luca. phar. 9.802>	Intactum uolucrum rostris epulasque daturum
<luca. phar. 9.803>	Haut impune feris non ausi tradere busto
<luca. phar. 9.804>	Nondum stante modo crescens fugere cadauer.
<luca. phar. 9.805>	Sed maiora parant Libycae spectacula pestes.
<luca. phar. 9.806>	Impressit dentes haemorrhois aspera Tullo,
<luca. phar. 9.807>	Magnanimo iuueni miratorique Catonis.
<luca. phar. 9.808>	Vtque solet pariter totis se effundere signis
<luca. phar. 9.809>	Corycii pressura croci, sic omnia membra
<luca. phar. 9.810>	Emisere simul rutilum pro sanguine uirus.
<luca. phar. 9.811>	Sanguis erant lacrimae; quaecumque foramina nouit
<luca. phar. 9.812>	Vmor, ab his largus manat cruor: ora redundant
<luca. phar. 9.813>	Et patulae nares, sudor rubet; omnia plenis
<luca. phar. 9.814>	Membra fluunt uenis, totum est pro uulnere corpus.
<luca. phar. 9.815>	At tibi, Laeue miser, fixus praecordia pressit
<luca. phar. 9.816>	Niliaca serpente cruor, nulloque dolore
<luca. phar. 9.817>	Testatus morsus subita caligine mortem
<luca. phar. 9.818>	Accipis et socias somno descendis ad umbras.
<luca. phar. 9.819>	Non tam ueloci corrumpunt pocula leto,
<luca. phar. 9.820>	Stipite quae diro uirgas mentita Sabaeas
<luca. phar. 9.821>	Toxica fatilegi carpunt matura Saitae.
<luca. phar. 9.822>	Ecce procul saeuus sterilis se robore trunci
<luca. phar. 9.823>	Torsit et immisit (iaculum uocat Africa) serpens
<luca. phar. 9.824>	Perque caput Pauli transactaque tempora fugit.
<luca. phar. 9.825>	Nil ibi uirus agit: rapuit cum uulnere fatum.
<luca. phar. 9.826>	Deprensum est, quae funda rotat, quam lenta uolarent
<luca. phar. 9.827>	Quam segnis Scythicae strideret harundinis aer.
<luca. phar. 9.828>	Quid prodest miseri basiliscus cuspide Murri
<luca. phar. 9.829>	Transactus? uelox currit per tela uenenum
<luca. phar. 9.830>	Inuaditque manum; quam protinus ille retecto
<luca. phar. 9.831>	Ense ferit totoque semel demittit ab armo,
<luca. phar. 9.832>	Exemplarque sui spectans miserabile leti
<luca. phar. 9.833>	Stat tutus pereunte manu. Quis fata putauit
<luca. phar. 9.834>	Scorpion aut uires maturae mortis habere?
<luca. phar. 9.835>	Ille minax nodis et recto uerbere saeuus
<luca. phar. 9.836>	Teste tulit caelo uicti decus Orionis.
<luca. phar. 9.837>	Quis calcare tuas metuat, salpuga, latebras?
<luca. phar. 9.838>	Et tibi dant Stygiae ius in sua fila sorores.
<luca. phar. 9.839>	Sic nec clara dies nec nox dabat atra quietem
<luca. phar. 9.840>	Suspecta miseris in qua tellure iacebant.
<luca. phar. 9.841>	Nam neque congestae struxere cubilia frondes,
<luca. phar. 9.842>	Nec culmis creuere tori, sed corpora fatis
<luca. phar. 9.843>	Expositi uoluuntur humo calidoque uapore
<luca. phar. 9.844>	Alliciunt gelidas nocturno frigore pestes
<luca. phar. 9.845>	Innocuosque diu rictus torpente ueneno
<luca. phar. 9.846>	Inter membra fouent. Nec, quae mensura uiarum
<luca. phar. 9.847>	Quisue modus, norunt caelo duce; saepe querentes:
<luca. phar. 9.848>	"Reddite, di" clamant "miseris, quae fugimus, arma,
<luca. phar. 9.849>	Reddite Thessaliam. Patimur cur segnia fata
<luca. phar. 9.850>	In gladios iurata manus? pro Caesare pugnant
<luca. phar. 9.851>	Dipsades et peragunt ciuilia bella cerastae.
<luca. phar. 9.852>	Ire libet qua zona rubens atque axis inustus
<luca. phar. 9.853>	Solis equis, iuuat aetheriis ascribere causis
<luca. phar. 9.854>	Quod peream, caeloque mori. Nil, Africa, de te
<luca. phar. 9.855>	Nec de te, natura, queror: tot monstra ferentem
<luca. phar. 9.856>	Gentibus ablatum dederas serpentibus orbem
<luca. phar. 9.857>	Impatiensque solum. Cereris cultore negato
<luca. phar. 9.858>	Damnasti atque homines uoluisti desse uenenis.
<luca. phar. 9.859>	In loca serpentum nos uenimus: accipe poenas,
<luca. phar. 9.860>	Tu, quisquis superum commercia nostra perosus
<luca. phar. 9.861>	Hinc torrente plaga, dubiis hinc Syrtibus orbem
<luca. phar. 9.862>	Abrumpens medio posuisti limite mortes.
<luca. phar. 9.863>	Per secreta tui bellum ciuile recessus
<luca. phar. 9.864>	Vadit et arcani miles tibi conscius orbis
<luca. phar. 9.865>	Claustra ferit mundi. forsan maiora supersunt
<luca. phar. 9.866>	Ingressis. Coeunt ignes stridentibus undis,
<luca. phar. 9.867>	Et premitur natura poli. Sed longius ista
<luca. phar. 9.868>	Nulla iacet tellus, quam fama cognita nobis
<luca. phar. 9.869>	Tristia regna Iubae. Quaeremus forsitan istas
<luca. phar. 9.870>	Serpentum terras; habet hoc solacia caelum:
<luca. phar. 9.871>	Viuit adhuc aliquid. patriae non arua requiro
<luca. phar. 9.872>	Europamque alios soles Asiamque uidentem:
<luca. phar. 9.873>	Qua te parte poli, qua te tellure reliqui,
<luca. phar. 9.874>	Africa? Cyrenis etiamnum bruma rigebat:
<luca. phar. 9.875>	Exiguane uia legem conuertimus anni?
<luca. phar. 9.876>	Imus in aduersos axes, euoluimur orbe,
<luca. phar. 9.877>	Terga damus ferienda noto. nunc forsitan ipsa est
<luca. phar. 9.878>	Sub pedibus iam Roma meis. Solacia fati
<luca. phar. 9.879>	Haec petimus: ueniant hostes Caesarque sequatur
<luca. phar. 9.880>	Qua fugimus." Sic dura suos patientia questus
<luca. phar. 9.881>	Exonerat. Cogit tantos tolerare labores
<luca. phar. 9.882>	Summa ducis uirtus, qui nuda fusus harena
<luca. phar. 9.883>	Excubat atque omni fortunam prouocat hora.
<luca. phar. 9.884>	Omnibus unus adest fatis; quocumque uocatus,
<luca. phar. 9.885>	Aduolat atque ingens meritum maiusque salute
<luca. phar. 9.886>	Contulit, in letum uires, puduitque gementem
<luca. phar. 9.887>	Illo teste mori. Quod ius habuisset in ipsum
<luca. phar. 9.888>	Vlla lues? casus alieno in pectore uincit
<luca. phar. 9.889>	Spectatorque docet magnos nil posse dolores.
<luca. phar. 9.890>	Vix miseris serum tanto lassata periclo
<luca. phar. 9.891>	Auxilium Fortuna dedit. Gens unica terras
<luca. phar. 9.892>	Incolit a saeuo serpentum innoxia morsu,
<luca. phar. 9.893>	Marmaridae Psylli. Par lingua potentibus herbis,
<luca. phar. 9.894>	Ipse cruor tutus nullumque admittere uirus
<luca. phar. 9.895>	Vel cantu cessante potens. Natura locorum
<luca. phar. 9.896>	Iussit ut immunes mixtis serpentibus essent;
<luca. phar. 9.897>	Profuit in mediis sedem posuisse uenenis.
<luca. phar. 9.898>	Pax illis cum morte data est. fiducia tanta est
<luca. phar. 9.899>	Sanguinis: in terras paruus cum decidit infans,
<luca. phar. 9.900>	Ne qua sit externae Veneris mixtura timentes,
<luca. phar. 9.901>	Letifica dubios explorant aspide partus;
<luca. phar. 9.902>	Vtque Iouis uolucer, calido cum protulit ouo
<luca. phar. 9.903>	Implumis natos, solis conuertit ad ortus:
<luca. phar. 9.904>	Qui potuere pati radios et lumine recto
<luca. phar. 9.905>	Sustinuere diem, caeli seruantur in usus,
<luca. phar. 9.906>	Qui Phoebo cessere iacent: sic pignora gentis
<luca. phar. 9.907>	Psyllus habet, si quis tactos non horruit angues,
<luca. phar. 9.908>	Si quis donatis lusit serpentibus infans.
<luca. phar. 9.909>	Nec solum gens illa sua contenta salute
<luca. phar. 9.910>	Excubat hospitibus, contraque nocentia monstra
<luca. phar. 9.911>	Psyllus adest populis. Qui tunc Romana secutus
<luca. phar. 9.912>	Signa, simul iussit statui tentoria ductor,
<luca. phar. 9.913>	Primum, quas ualli spatium comprendit, harenas
<luca. phar. 9.914>	Expurgat cantu uerbisque fugantibus angues.
<luca. phar. 9.915>	Vltima castrorum medicatus circumit ignis.
<luca. phar. 9.916>	Hic ebulum stridet, peregrinaque galbana sudant,
<luca. phar. 9.917>	Et tamarix non laeta comas eoaque costos
<luca. phar. 9.918>	Et panacea potens et Thessala centaurea
<luca. phar. 9.919>	Peucedanonque sonant flammis Erycinaque thapsos,
<luca. phar. 9.920>	Et larices fumoque grauem serpentibus urunt
<luca. phar. 9.921>	Habrotonum et longe nascentis cornua cerui.
<luca. phar. 9.922>	Sic nox tuta uiris. At si quis peste diurna
<luca. phar. 9.923>	Fata trahit, tunc sunt magicae miracula gentis.
<luca. phar. 9.924>	Psyllorumque ingens et rapti pugna ueneni.
<luca. phar. 9.925>	Nam primum tacta designat membra saliua,
<luca. phar. 9.926>	Quae cohibet uirus retinetque in uulnere pestem;
<luca. phar. 9.927>	Plurima tunc uoluit spumanti carmina lingua
<luca. phar. 9.928>	Murmure continuo, nec dat suspiria cursus
<luca. phar. 9.929>	Vulneris, aut minimum patiuntur fata tacere.
<luca. phar. 9.930>	Saepe quidem pestis nigris inserta medullis
<luca. phar. 9.931>	Excantata fugit; sed si quod tardius audit
<luca. phar. 9.932>	Virus et elicitum iussumque exire repugnat,
<luca. phar. 9.933>	Tunc superincumbens pallentia uulnera lambit
<luca. phar. 9.934>	Ore uenena trahens et siccat dentibus artus
<luca. phar. 9.935>	Extractamque potens gelido de corpore mortem
<luca. phar. 9.936>	Expuit, et cuius morsus superauerit anguis,
<luca. phar. 9.937>	Iam promptum Psyllis uel gustu nosse ueneni.
<luca. phar. 9.938>	Hoc igitur tandem leuior Romana iuuentus
<luca. phar. 9.939>	Auxilio late squalentibus errat in aruis.
<luca. phar. 9.940>	Bis positis Phoebe flammis, bis luce recepta
<luca. phar. 9.941>	Vidit areniuagum surgens fugiensque Catonem.
<luca. phar. 9.942>	Iamque illic magis atque magis durescere puluis
<luca. phar. 9.943>	Coepit et in terram Libye spissata redire,
<luca. phar. 9.944>	Iamque procul rarae nemorum se tollere frondes,
<luca. phar. 9.945>	Surgere congesto non culta mapalia culmo.
<luca. phar. 9.946>	Quanta dedit miseris melioris gaudia terrae,
<luca. phar. 9.947>	Cum primum saeuos contra uidere leones!
<luca. phar. 9.948>	Proxima Leptis erat, cuius statione quieta
<luca. phar. 9.949>	Exegere hiemem nimbis flammisque carentem.
<luca. phar. 9.950>	Caesar ut Emathia satiatus clade recessit,
<luca. phar. 9.951>	Cetera curarum proiecit pondera soli
<luca. phar. 9.952>	Intentus genero; cuius uestigia frustra
<luca. phar. 9.953>	Terris sparsa legens fama duce tendit in undas
<luca. phar. 9.954>	Threiciasque legit fauces et amore notatum
<luca. phar. 9.955>	Aequor et Heroas lacrimoso litore turres,
<luca. phar. 9.956>	Qua pelago nomen Nepheleias abstulit Helle.
<luca. phar. 9.957>	Non Asiam breuioris aquae disterminat usquam
<luca. phar. 9.958>	Fluctus ab Europa, quamuis Byzantion arto
<luca. phar. 9.959>	Pontus et ostriferam dirimat Calchedona cursu
<luca. phar. 9.960>	Euxinumque ferens paruo ruat ore Propontis.
<luca. phar. 9.961>	Sigeasque petit famae mirator harenas
<luca. phar. 9.962>	Et Simoentis aquas et Graio nobile busto
<luca. phar. 9.963>	Rhoetion et multum debentes uatibus umbras.
<luca. phar. 9.964>	Circumit exustae nomen memorabile Troiae
<luca. phar. 9.965>	Magnaque Phoebei quaerit uestigia muri.
<luca. phar. 9.966>	Iam siluae steriles et putres robore trunci
<luca. phar. 9.967>	Assaraci pressere domos et templa deorum
<luca. phar. 9.968>	Iam lassa radice tenent, ac tota teguntur
<luca. phar. 9.969>	Pergama dumetis, etiam periere ruinae.
<luca. phar. 9.970>	Aspicit Hesiones scopulos siluaque latentis
<luca. phar. 9.971>	Anchisae thalamos, quo iudex sederit antro,
<luca. phar. 9.972>	Vnde puer raptus caelo, quo uertice Nais
<luca. phar. 9.973>	Luxerit Oenone; nullum est sine nomine saxum.
<luca. phar. 9.974>	Inscius in sicco serpentem puluere riuum
<luca. phar. 9.975>	Transierat, qui Xanthus erat; securus in alto
<luca. phar. 9.976>	Gramine ponebat gressus: Phryx incola manes
<luca. phar. 9.977>	Hectoreos calcare uetat; discussa iacebant
<luca. phar. 9.978>	Saxa nec ullius faciem seruantia sacri:
<luca. phar. 9.979>	"Herceas" monstrator ait "non respicis aras?"
<luca. phar. 9.980>	O sacer et magnus uatum labor, omnia fato
<luca. phar. 9.981>	Eripis et populis donas mortalibus aeuum.
<luca. phar. 9.982>	Inuidia sacrae, Caesar, ne tangere famae;
<luca. phar. 9.983>	Nam, si quid Latiis fas est promittere Musis,
<luca. phar. 9.984>	Quantum Zmyrnaei durabunt uatis honores,
<luca. phar. 9.985>	Venturi me teque legent; Pharsalia nostra
<luca. phar. 9.986>	Viuet, et a nullo tenebris damnabimur aeuo.
<luca. phar. 9.987>	Vt ducis impleuit uisus ueneranda uetustas,
<luca. phar. 9.988>	Erexit subitas congestu caespitis aras
<luca. phar. 9.989>	Votaque turicremos non irrita fudit in ignes:
<luca. phar. 9.990>	"Di cinerum, Phrygias colitis quicumque ruinas,
<luca. phar. 9.991>	Aeneaeque mei, quos nunc Lauinia sedes
<luca. phar. 9.992>	Seruat et Alba, lares, et quorum lucet in aris
<luca. phar. 9.993>	Ignis adhuc Phrygius, nullique aspecta uirorum
<luca. phar. 9.994>	Pallas, in abstruso pignus memorabile templo,
<luca. phar. 9.995>	Gentis Iuleae uestris clarissimus aris
<luca. phar. 9.996>	Dat pia tura nepos et uos in sede priori
<luca. phar. 9.997>	Rite uocat: date felices in cetera cursus,
<luca. phar. 9.998>	Restituam populos; grata uice moenia reddent
<luca. phar. 9.999>	Ausonidae Phrygibus, Romanaque Pergama surgent."
<luca. phar. 9.1000>	Sic fatus repetit classes et tota secundis
<luca. phar. 9.1001>	Vela dedit coris auidusque urgente procella
<luca. phar. 9.1002>	Iliacas pensare moras Asiamque potentem
<luca. phar. 9.1003>	Praeuehitur pelagoque Rhodon spumante relinquit.
<luca. phar. 9.1004>	Septima nox zephyro numquam laxante rudentes
<luca. phar. 9.1005>	Ostendit Phariis Aegyptia litora flammis.
<luca. phar. 9.1006>	Sed prius orta dies nocturnam lampada texit
<luca. phar. 9.1007>	Quam tutas intraret aquas. Ibi plena tumultu
<luca. phar. 9.1008>	Litora et incerto turbatas murmure uoces
<luca. phar. 9.1009>	Accipit ac dubiis ueritus se credere regnis
<luca. phar. 9.1010>	Abstinuit tellure rates. Sed dira satelles
<luca. phar. 9.1011>	Regis dona ferens medium prouectus in aequor
<luca. phar. 9.1012>	Colla gerit Magni Phario uelamine tecta
<luca. phar. 9.1013>	Ac prius infanda commendat crimina uoce:
<luca. phar. 9.1014>	"Terrarum domitor, Romanae maxime gentis,
<luca. phar. 9.1015>	Et, quod adhuc nescis, genero secure perempto,
<luca. phar. 9.1016>	Rex tibi Pellaeus belli pelagique labores
<luca. phar. 9.1017>	Donat et, Emathiis quod solum defuit armis,
<luca. phar. 9.1018>	Exhibet; absenti bellum ciuile peractum est:
<luca. phar. 9.1019>	Thessalicas quaerens Magnus reparare ruinas
<luca. phar. 9.1020>	Ense iacet nostro. Tanto te pignore, Caesar,
<luca. phar. 9.1021>	Emimus, hoc tecum percussum est sanguine foedus.
<luca. phar. 9.1022>	Accipe regna Phari nullo quaesita cruore;
<luca. phar. 9.1023>	Accipe Niliaci ius gurgitis; accipe, quidquid
<luca. phar. 9.1024>	Pro Magni ceruice dares, dignumque clientem
<luca. phar. 9.1025>	Castris crede tuis, cui tantum fata licere
<luca. phar. 9.1026>	In generum uoluere tuum. Nec uile putaris
<luca. phar. 9.1027>	Hoc meritum, facili nobis quod caede peractum est.
<luca. phar. 9.1028>	Hospes auitus erat, depulso sceptra parenti
<luca. phar. 9.1029>	Reddiderat. quid plura feram? tu nomina tanto
<luca. phar. 9.1030>	Inuenies operi uel famam consule mundi.
<luca. phar. 9.1031>	Si scelus est, plus te nobis debere fateris,
<luca. phar. 9.1032>	Quod scelus hoc non ipse facis." Sic fatus opertum
<luca. phar. 9.1033>	Detexit tenuitque caput. Iam languida morte
<luca. phar. 9.1034>	Effigies habitum noti mutauerat oris.
<luca. phar. 9.1035>	Non primo Caesar damnauit munera uisu
<luca. phar. 9.1036>	Auertitque oculos; uultus, dum crederet, haesit,
<luca. phar. 9.1037>	Vtque fidem uidit sceleris tutumque putauit
<luca. phar. 9.1038>	Iam bonus esse socer, lacrimas non sponte cadentis
<luca. phar. 9.1039>	Effudit gemitusque expressit pectore laeto,
<luca. phar. 9.1040>	Non aliter manifesta potens abscondere mentis
<luca. phar. 9.1041>	Gaudia quam lacrimis, meritumque immane tyranni
<luca. phar. 9.1042>	Destruit et generi mauult lugere reuulsum
<luca. phar. 9.1043>	Quam debere caput. Qui duro membra senatus
<luca. phar. 9.1044>	Calcarat uultu, qui sicco lumine campos
<luca. phar. 9.1045>	Viderat Emathios, uni tibi, Magne, negare
<luca. phar. 9.1046>	Non audet gemitus. O sors durissima fati!
<luca. phar. 9.1047>	Huncine tu, Caesar, scelerato Marte petisti,
<luca. phar. 9.1048>	Qui tibi flendus erat? non mixti foedera tangunt
<luca. phar. 9.1049>	Te generis, nec nata iubet maerere neposque,
<luca. phar. 9.1050>	Credis aput populos Pompei nomen amantis
<luca. phar. 9.1051>	Hoc castris prodesse tuis. Fortasse tyranni
<luca. phar. 9.1052>	Tangeris inuidia captique in uiscera Magni
<luca. phar. 9.1053>	Hoc alii licuisse doles quererisque perisse
<luca. phar. 9.1054>	Vindictam belli raptumque e iure superbi
<luca. phar. 9.1055>	Victoris generum. Quisquis te flere coegit
<luca. phar. 9.1056>	Impetus, a uera longe pietate recessit.
<luca. phar. 9.1057>	Scilicet hoc animo terras atque aequora lustras,
<luca. phar. 9.1058>	Necubi suppressus pereat gener. O bene rapta
<luca. phar. 9.1059>	Arbitrio mors ista tuo! quam magna remisit
<luca. phar. 9.1060>	Crimina Romano tristis fortuna pudori,
<luca. phar. 9.1061>	Quod te non passa est misereri, perfide, Magni
<luca. phar. 9.1062>	Viuentis! Nec non his fallere uocibus audet
<luca. phar. 9.1063>	Acquiritque fidem simulati fronte doloris:
<luca. phar. 9.1064>	"Aufer ab aspectu nostro funesta, satelles,
<luca. phar. 9.1065>	Regis dona tui; peius de Caesare uestrum
<luca. phar. 9.1066>	Quam de Pompeio meruit scelus. unica belli
<luca. phar. 9.1067>	Praemia ciuilis, uictis donare salutem,
<luca. phar. 9.1068>	Perdidimus. Quod si Phario germana tyranno
<luca. phar. 9.1069>	Non inuisa foret, potuissem reddere regi
<luca. phar. 9.1070>	Quod meruit, fratrique tuum pro munere tali
<luca. phar. 9.1071>	Misissem, Cleopatra, caput. Secreta quid arma
<luca. phar. 9.1072>	Mouit et inseruit nostro sua tela labori?
<luca. phar. 9.1073>	Ergo in Thessalicis Pellaeo fecimus aruis
<luca. phar. 9.1074>	Ius gladio? uestris quaesita licentia regnis?
<luca. phar. 9.1075>	Non tuleram Magnum mecum Romana regentem:
<luca. phar. 9.1076>	Te, Ptolomaee, feram? frustra ciuilibus armis
<luca. phar. 9.1077>	Miscuimus gentes, si qua est hoc orbe potestas
<luca. phar. 9.1078>	Altera quam Caesar, si tellus ulla duorum est.
<luca. phar. 9.1079>	Vertissem Latias a uestro litore proras:
<luca. phar. 9.1080>	Famae cura uetat, ne non damnasse cruentam
<luca. phar. 9.1081>	Sed uidear timuisse Pharon. Nec fallere uosmet
<luca. phar. 9.1082>	Credite uictorem: nobis quoque tale paratum
<luca. phar. 9.1083>	Litoris hospitium; ne sic mea colla gerantur
<luca. phar. 9.1084>	Thessaliae fortuna facit. maiore profecto
<luca. phar. 9.1085>	Quam metui poterat discrimine gessimus arma:
<luca. phar. 9.1086>	Exilium generique minas Romamque timebam:
<luca. phar. 9.1087>	Poena fugae Ptolomaeus erat. Sed parcimus annis
<luca. phar. 9.1088>	Donamusque nefas. Sciat hac pro caede tyrannus
<luca. phar. 9.1089>	Nil uenia plus posse dari. uos condite busto
<luca. phar. 9.1090>	Tanti colla ducis, sed non ut crimina solum
<luca. phar. 9.1091>	Vestra tegat tellus: iusto date tura sepulchro
<luca. phar. 9.1092>	Et placate caput cineresque in litore fusos
<luca. phar. 9.1093>	Colligite atque unam sparsis date manibus urnam.
<luca. phar. 9.1094>	Sentiat aduentum soceri uocesque querentis
<luca. phar. 9.1095>	Audiat umbra pias. Dum nobis omnia praefert,
<luca. phar. 9.1096>	Dum uitam Phario mauult debere clienti,
<luca. phar. 9.1097>	Laeta dies rapta est populis, concordia mundo
<luca. phar. 9.1098>	Nostra perit; caruere deis mea uota secundis,
<luca. phar. 9.1099>	Vt te complexus positis felicibus armis
<luca. phar. 9.1100>	Affectus a te ueteres uitamque rogarem,
<luca. phar. 9.1101>	Magne, tuam, dignaque satis mercede laborum
<luca. phar. 9.1102>	Contentus par esse tibi; tunc pace fideli
<luca. phar. 9.1103>	Fecissem ut uictus posses ignoscere diuis,
<luca. phar. 9.1104>	Fecisses ut Roma mihi." Nec talia fatus
<luca. phar. 9.1105>	Inuenit fletus comitem, nec turba querenti
<luca. phar. 9.1106>	Credidit; abscondunt gemitus et pectora laeta
<luca. phar. 9.1107>	Fronte tegunt hilaresque nefas spectare cruentum,
<luca. phar. 9.1108>	O bona libertas! cum Caesar lugeat, audent.
<luca. phar. 10.1>	Vt primum terras Pompei colla secutus
<luca. phar. 10.2>	Attigit et diras calcauit Caesar harenas,
<luca. phar. 10.3>	Pugnauit fortuna ducis fatumque nocentis
<luca. phar. 10.4>	Aegypti, regnum Lagi Romana sub arma
<luca. phar. 10.5>	Iret an eriperet mundo Memphiticus ensis
<luca. phar. 10.6>	Victoris uictique caput. Tua profuit umbra,
<luca. phar. 10.7>	Magne, tui socerum rapuere a sanguine manes
<luca. phar. 10.8>	Ne populus post te Nilum Romanus amaret.
<luca. phar. 10.9>	Inde Paraetoniam fertur securus in urbem
<luca. phar. 10.10>	Pignore tam saeui sceleris sua signa secutam.
<luca. phar. 10.11>	Sed fremitu uulgi fasces et iura querentis
<luca. phar. 10.12>	Inferri Romana suis discordia sensit
<luca. phar. 10.13>	Pectora et ancipites animos Magnumque perisse
<luca. phar. 10.14>	Non sibi. Tunc uultu semper celante pauorem
<luca. phar. 10.15>	Intrepidus superum sedes et templa uetusti
<luca. phar. 10.16>	Numinis antiquas Macetum testantia uires
<luca. phar. 10.17>	Circuit et nulla captus dulcedine rerum,
<luca. phar. 10.18>	Non auro cultuque deum, non moenibus urbis,
<luca. phar. 10.19>	Effossum tumulis cupide descendit in antrum.
<luca. phar. 10.20>	Illic Pellaei proles uesana Philippi,
<luca. phar. 10.21>	Felix praedo, iacet terrarum uindice fato
<luca. phar. 10.22>	Raptus; sacratis totum spargenda per orbem
<luca. phar. 10.23>	Membra uiri posuere adytis; fortuna pepercit
<luca. phar. 10.24>	Manibus, et regni durauit ad ultima fatum.
<luca. phar. 10.25>	Nam sibi libertas umquam si redderet orbem,
<luca. phar. 10.26>	Ludibrio seruatus erat, non utile mundo
<luca. phar. 10.27>	Editus exemplum, terras tot posse sub uno
<luca. phar. 10.28>	Esse uiro. Macetum fines latebrasque suorum
<luca. phar. 10.29>	Deseruit uictasque patri despexit Athenas
<luca. phar. 10.30>	Perque Asiae populos fatis urgentibus actus
<luca. phar. 10.31>	Humana cum strage ruit gladiumque per omnis
<luca. phar. 10.32>	Exegit gentes; ignotos miscuit amnes
<luca. phar. 10.33>	Persarum Euphraten, Indorum sanguine Gangen:
<luca. phar. 10.34>	Terrarum fatale malum fulmenque, quod omnis
<luca. phar. 10.35>	Percuteret pariter populos, et sidus iniquum
<luca. phar. 10.36>	Gentibus. Oceano classes inferre parabat
<luca. phar. 10.37>	Exteriore mari. Non illi flamma nec undae
<luca. phar. 10.38>	Nec sterilis Libye nec Syrticus obstitit Hammon.
<luca. phar. 10.39>	Isset in occasus mundi deuexa secutus
<luca. phar. 10.40>	Ambissetque polos Nilumque a fonte bibisset:
<luca. phar. 10.41>	Occurrit suprema dies, naturaque solum
<luca. phar. 10.42>	Hunc potuit finem uesano ponere regi;
<luca. phar. 10.43>	Qui secum inuidia qua totum ceperat orbem
<luca. phar. 10.44>	Abstulit imperium, nulloque herede relicto
<luca. phar. 10.45>	Totius fati lacerandas praebuit urbes.
<luca. phar. 10.46>	Sed cecidit Babylone sua Parthoque uerendus.
<luca. phar. 10.47>	Pro pudor! Eoi propius timuere sarisas,
<luca. phar. 10.48>	Quam nunc pila timent, populi; licet usque sub arcto
<luca. phar. 10.49>	Regnemus zephyrique domos terrasque premamus
<luca. phar. 10.50>	Flagrantis post terga noti: cedemus in ortus
<luca. phar. 10.51>	Arsacidum domino. Non felix Parthia Crassis
<luca. phar. 10.52>	Exiguae secura fuit prouincia Pellae.
<luca. phar. 10.53>	Iam Pelusiaco ueniens a gurgite Nili
<luca. phar. 10.54>	Rex puer imbellis populi sedauerat iras,
<luca. phar. 10.55>	Obside quo pacis Pellaea tutus in aula
<luca. phar. 10.56>	Caesar erat, cum se parua Cleopatra biremi
<luca. phar. 10.57>	Corrupto custode Phari laxare catenas
<luca. phar. 10.58>	Intulit Emathiis ignaro Caesare tectis,
<luca. phar. 10.59>	Dedecus Aegypti, Latii feralis Erinys,
<luca. phar. 10.60>	Romano non casta malo. quantum impulit Argos
<luca. phar. 10.61>	Iliacasque domos facie Spartana nocenti,
<luca. phar. 10.62>	Hesperios auxit tantum Cleopatra furores.
<luca. phar. 10.63>	Terruit illa suo, si fas, Capitolia sistro
<luca. phar. 10.64>	Et Romana petit imbelli signa Canopo
<luca. phar. 10.65>	Caesare captiuo Pharios ductura triumphos;
<luca. phar. 10.66>	Leucadioque fuit dubius sub gurgite casus,
<luca. phar. 10.67>	An mundum ne nostra quidem matrona teneret.
<luca. phar. 10.68>	Hoc animi nox illa dedit quae prima cubili
<luca. phar. 10.69>	Miscuit incestam ducibus Ptolomaida nostris.
<luca. phar. 10.70>	Quis tibi uesani ueniam non donet amoris,
<luca. phar. 10.71>	Antoni, durum cum Caesaris hauserit ignis
<luca. phar. 10.72>	Pectus? et in media rabie medioque furore
<luca. phar. 10.73>	Et Pompeianis habitata manibus aula
<luca. phar. 10.74>	Sanguine Thessalicae cladis perfusus adulter
<luca. phar. 10.75>	Admisit Venerem curis et miscuit armis
<luca. phar. 10.76>	Illicitosque toros et non ex coniuge partus.
<luca. phar. 10.77>	Pro pudor! oblitus Magni tibi, Iulia, fratres
<luca. phar. 10.78>	Obscena de matre dedit partesque fugatas
<luca. phar. 10.79>	Passus in extremis Libyae coalescere regnis
<luca. phar. 10.80>	Tempora Niliaco turpis dependit amori,
<luca. phar. 10.81>	Dum donare Pharon, dum non sibi uincere mauult.
<luca. phar. 10.82>	Quem formae confisa suae Cleopatra sine ullis
<luca. phar. 10.83>	Tristis adit lacrimis, simulatum compta dolorem
<luca. phar. 10.84>	Qua decuit, ueluti laceros dispersa capillos,
<luca. phar. 10.85>	Et sic orsa loqui: "Si qua est, o maxime Caesar,
<luca. phar. 10.86>	Nobilitas, Pharii proles clarissima Lagi,
<luca. phar. 10.87>	Exul, in aeternum sceptris depulsa paternis,
<luca. phar. 10.88>	Ni tua restituet ueteri me dextera fato,
<luca. phar. 10.89>	Complector regina pedes. Tu gentibus aequum
<luca. phar. 10.90>	Sidus ades nostris. Non urbes prima tenebo
<luca. phar. 10.91>	Femina Niliacas: nullo discrimine sexus
<luca. phar. 10.92>	Reginam scit ferre Pharos. Lege summa perempti
<luca. phar. 10.93>	Verba patris, qui iura mihi communia regni
<luca. phar. 10.94>	Et thalami cum fratre dedit. Puer ipse sororem,
<luca. phar. 10.95>	Sit modo liber, amat; sed habet sub iure Pothini
<luca. phar. 10.96>	Affectus ensesque suos. Nil ipsa paterni
<luca. phar. 10.97>	Iuris inire peto: culpa tantoque pudore
<luca. phar. 10.98>	Solue domum, remoue funesta satellitis arma
<luca. phar. 10.99>	Et regem regnare iube. Quantosne tumores
<luca. phar. 10.100>	Mente gerit famulus Magni ceruice reuulsa!
<luca. phar. 10.101>	Iam tibi, sed procul hoc auertant fata, minatur.
<luca. phar. 10.102>	Sat fuit indignum, Caesar, mundoque tibique
<luca. phar. 10.103>	Pompeium facinus meritumque fuisse Pothini."
<luca. phar. 10.104>	Nequiquam duras temptasset Caesaris aures:
<luca. phar. 10.105>	Vultus adest precibus, faciesque incesta perorat.
<luca. phar. 10.106>	Exigit infandam corrupto iudice noctem.
<luca. phar. 10.107>	Pax ubi parta duci donisque ingentibus empta est,
<luca. phar. 10.108>	Excepere epulae tantarum gaudia rerum,
<luca. phar. 10.109>	Explicuitque suos magno Cleopatra tumultu
<luca. phar. 10.110>	Nondum translatos Romana in saecula luxus.
<luca. phar. 10.111>	Ipse locus templi, quod uix corruptior aetas
<luca. phar. 10.112>	Extruat, instar erat; laqueataque tecta ferebant
<luca. phar. 10.113>	Diuitias, crassumque trabes absconderat aurum;
<luca. phar. 10.114>	Nec summis crustata domus sectisque nitebat
<luca. phar. 10.115>	Marmoribus, stabatque sibi non segnis achates
<luca. phar. 10.116>	Purpureusque lapis, totaque effusus in aula
<luca. phar. 10.117>	Calcabatur onyx, hebenus Mareotica uastos
<luca. phar. 10.118>	Non operit postes, sed stat pro robore uili
<luca. phar. 10.119>	Auxilium, non forma domus. ebur atria uestit,
<luca. phar. 10.120>	Et suffecta manu foribus testudinis Indae
<luca. phar. 10.121>	Terga sedent crebro maculas distincta smaragdo.
<luca. phar. 10.122>	Fulget gemma toris, et iaspide fulua supellex;
<luca. phar. 10.123>	Strata micant, Tyrio quorum pars maxima fuco
<luca. phar. 10.124>	Cocta diu uirus non uno duxit aeno;
<luca. phar. 10.125>	Pars auro plumata nitet, pars ignea cocco,
<luca. phar. 10.126>	Vt mos est Phariis miscendi licia telis.
<luca. phar. 10.127>	Tunc famulae numerus turbae populusque minister.
<luca. phar. 10.128>	Discolor hos sanguis, alios distinxerat aetas;
<luca. phar. 10.129>	Haec Libycos, pars tam flauos gerit altera crines,
<luca. phar. 10.130>	Vt nullis Caesar Rheni se dicat in aruis
<luca. phar. 10.131>	Tam rutilas uidisse comas; pars sanguinis usti
<luca. phar. 10.132>	Torta caput refugosque gerens a fronte capillos;
<luca. phar. 10.133>	Nec non infelix ferro mollita iuuentus
<luca. phar. 10.134>	Atque exsecta uirum; stat contra fortior aetas
<luca. phar. 10.135>	Vix ulla fuscante tamen lanugine malas.
<luca. phar. 10.136>	Discubuere toris reges maiorque potestas,
<luca. phar. 10.137>	Caesar, et immodice formam fucata nocentem,
<luca. phar. 10.138>	Nec sceptris contenta suis nec fratre marito,
<luca. phar. 10.139>	Plena maris rubri spoliis colloque comisque
<luca. phar. 10.140>	Diuitias Cleopatra gerit cultuque laborat;
<luca. phar. 10.141>	Candida Sidonio perlucent pectora filo,
<luca. phar. 10.142>	Quod Nilotis acus compressum pectine Serum
<luca. phar. 10.143>	Soluit et extenso laxauit stamina uelo.
<luca. phar. 10.144>	Dentibus hic niueis sectos Atlantide silua
<luca. phar. 10.145>	Imposuere orbes, quales ad Caesaris ora
<luca. phar. 10.146>	Nec capto uenere Iuba. Pro caecus et amens
<luca. phar. 10.147>	Ambitione furor, ciuilia bella gerenti
<luca. phar. 10.148>	Diuitias aperire suas, incendere mentem
<luca. phar. 10.149>	Hospitis armati. Non sit licet ille nefando
<luca. phar. 10.150>	Marte paratus opes mundi quaesisse ruina:
<luca. phar. 10.151>	Pone duces priscos et nomina pauperis aeui,
<luca. phar. 10.152>	Fabricios Curiosque graues, hic ille recumbat
<luca. phar. 10.153>	Sordidus Etruscis abductus consul aratris:
<luca. phar. 10.154>	Optabit patriae talem duxisse triumphum.
<luca. phar. 10.155>	Infudere epulas auro, quod terra, quod aer,
<luca. phar. 10.156>	Quod pelagus Nilusque dedit, quod luxus inani
<luca. phar. 10.157>	Ambitione furens toto quaesiuit in orbe
<luca. phar. 10.158>	Non mandante fame; multas uolucresque ferasque
<luca. phar. 10.159>	Aegypti posuere deos, manibusque ministrat
<luca. phar. 10.160>	Niliacas crystallos aquas, gemmaeque capaces
<luca. phar. 10.161>	Excepere merum, sed non Mareotidos uuae,
<luca. phar. 10.162>	Nobile sed paucis senium cui contulit annis
<luca. phar. 10.163>	Indomitum Meroe cogens spumare Falernum.
<luca. phar. 10.164>	Accipiunt sertas nardo florente coronas
<luca. phar. 10.165>	Et numquam fugiente rosa, multumque madenti
<luca. phar. 10.166>	Infudere comae quod nondum euanuit aura
<luca. phar. 10.167>	Cinnamon externa nec perdidit aera terrae,
<luca. phar. 10.168>	Aduectumque recens uicinae messis amomon.
<luca. phar. 10.169>	Discit opes Caesar spoliati perdere mundi,
<luca. phar. 10.170>	Et gessisse pudet genero cum paupere bellum,
<luca. phar. 10.171>	Et causas Phariis Marti cum gentibus optat.
<luca. phar. 10.172>	Postquam epulis Bacchoque modum lassata uoluptas
<luca. phar. 10.173>	Imposuit, longis Caesar producere noctem
<luca. phar. 10.174>	Inchoat alloquiis summaque in sede iacentem
<luca. phar. 10.175>	Linigerum placidis compellat Acorea dictis:
<luca. phar. 10.176>	O sacris deuote senex, quodque arguit aetas,
<luca. phar. 10.177>	Non neglecte deis, Phariae primordia gentis
<luca. phar. 10.178>	Terrarumque situs uulgique edissere mores
<luca. phar. 10.179>	Et ritus formasque deum; quodcumque uetustis
<luca. phar. 10.180>	Insculptum est adytis, profer noscique uolentes
<luca. phar. 10.181>	Prode deos. Si Cecropium sua sacra Platona
<luca. phar. 10.182>	Maiores docuere tui, quis dignior umquam
<luca. phar. 10.183>	Hoc fuit auditu mundique capacior hospes?
<luca. phar. 10.184>	Fama quidem generi Pharias me duxit ad urbes,
<luca. phar. 10.185>	Sed tamen et uestri; media inter proelia semper
<luca. phar. 10.186>	Stellarum caelique plagis superisque uacaui,
<luca. phar. 10.187>	Nec meus Eudoxi uincetur fastibus annus.
<luca. phar. 10.188>	Sed cum tanta meo uiuat sub pectore uirtus,
<luca. phar. 10.189>	Tantus amor ueri, nihil est quod noscere malim
<luca. phar. 10.190>	Quam fluuii causas per saecula tanta latentis
<luca. phar. 10.191>	Ignotumque caput; spes sit mihi certa uidendi
<luca. phar. 10.192>	Niliacos fontes, bellum ciuile relinquam."
<luca. phar. 10.193>	Finierat, contraque sacer sic orsus Acoreus:
<luca. phar. 10.194>	"Fas mihi magnorum, Caesar, secreta parentum
<luca. phar. 10.195>	Edere ad hoc aeui populis ignota profanis.
<luca. phar. 10.196>	Sit pietas aliis miracula tanta silere;
<luca. phar. 10.197>	Ast ego caelicolis gratum reor, ire per omnis
<luca. phar. 10.198>	Hoc opus et sacras populis notescere leges.
<luca. phar. 10.199>	Sideribus, quae sola fugam moderantur Olympi
<luca. phar. 10.200>	Occurruntque polo, diuersa potentia prima
<luca. phar. 10.201>	Mundi lege data est. Sol tempora diuidit aeui,
<luca. phar. 10.202>	Mutat nocte diem radiisque potentibus astra
<luca. phar. 10.203>	Ire uetat cursusque uagos statione moratur;
<luca. phar. 10.204>	Luna suis uicibus Tethyn terrenaque miscet;
<luca. phar. 10.205>	Frigida Saturno glacies et zona niualis
<luca. phar. 10.206>	Cessit; habet uentos incertaque fulmina Mauors;
<luca. phar. 10.207>	Sub Ioue temperies et numquam turbidus aer;
<luca. phar. 10.208>	At fecunda Venus cunctarum semina rerum
<luca. phar. 10.209>	Possidet; immensae Cyllenius arbiter undae est.
<luca. phar. 10.210>	Hunc ubi pars caeli tenuit qua mixta Leonis
<luca. phar. 10.211>	Sidera sunt Cancro, rapidos qua Sirius ignes
<luca. phar. 10.212>	Exerit et uarii mutator circulus anni
<luca. phar. 10.213>	Aegoceron Cancrumque tenet, cui subdita Nili
<luca. phar. 10.214>	Ora latent; quae cum dominus percussit aquarum
<luca. phar. 10.215>	Igne superiecto, tunc Nilus fonte soluto
<luca. phar. 10.216>	Exit, ut Oceanus lunaribus incrementis
<luca. phar. 10.217>	Iussus adest, auctusque suos non ante coartat
<luca. phar. 10.218>	Quam nox aestiuas a sole receperit horas.
<luca. phar. 10.219>	Vana fides ueterum, Nilo, quod crescat in arua,
<luca. phar. 10.220>	Aethiopum prodesse niues. Non arctos in illis
<luca. phar. 10.221>	Montibus aut boreas. Testis tibi sole perusti
<luca. phar. 10.222>	Ipse color populi calidique uaporibus austri.
<luca. phar. 10.223>	Adde quod omne caput fluuii, quodcumque soluta
<luca. phar. 10.224>	Praecipitat glacies, ingresso uere tumescit
<luca. phar. 10.225>	Prima tabe niuis: Nilus neque suscitat undas
<luca. phar. 10.226>	Ante Canis radios nec ripis alligat amnem
<luca. phar. 10.227>	Ante parem nocti Libra sub iudice Phoebum.
<luca. phar. 10.228>	Inde etiam leges aliarum nescit aquarum:
<luca. phar. 10.229>	Nec tumet hibernus, cum longe sole remoto
<luca. phar. 10.230>	Officiis caret unda suis; dare iussus iniquo
<luca. phar. 10.231>	Temperiem caelo mediis aestatibus exit
<luca. phar. 10.232>	Sub torrente plaga, neu terras dissipet ignis,
<luca. phar. 10.233>	Nilus adest mundo contraque incensa Leonis
<luca. phar. 10.234>	Ora tumet Cancroque suam torrente Syenen
<luca. phar. 10.235>	Imploratus adest nec campos liberat undis,
<luca. phar. 10.236>	Donec in autumnum declinet Phoebus et umbras
<luca. phar. 10.237>	Extendat Meroe. Quis causas reddere possit?
<luca. phar. 10.238>	Sic iussit natura parens discurrere Nilum,
<luca. phar. 10.239>	Sic opus est mundo. Zephyros quoque uana uetustas
<luca. phar. 10.240>	His ascripsit aquis, quorum stata tempora flatus
<luca. phar. 10.241>	Continuique dies et in aere longa potestas,
<luca. phar. 10.242>	Vel quod ab occiduo depellunt nubila caelo
<luca. phar. 10.243>	Trans noton et fluuio cogunt incumbere nimbos,
<luca. phar. 10.244>	Vel quod aquas totiens rumpentis litora Nili
<luca. phar. 10.245>	Assiduo feriunt coguntque resistere fluctu:
<luca. phar. 10.246>	Ille mora cursus aduersique obice ponti
<luca. phar. 10.247>	Aestuat in campos. sunt qui spiramina terris
<luca. phar. 10.248>	Esse putent magnosque cauae compagis hiatus;
<luca. phar. 10.249>	Commeat hac penitus tacitis discursibus unda
<luca. phar. 10.250>	Frigore ab arctoo medium reuocata sub axem,
<luca. phar. 10.251>	Cum Phoebus pressit Meroen tellusque perusta
<luca. phar. 10.252>	Illuc duxit aquas, trahitur Gangesque Padusque
<luca. phar. 10.253>	Per tacitum mundi: tunc omnia flumina Nilus
<luca. phar. 10.254>	Vno fonte uomens non uno gurgite perfert.
<luca. phar. 10.255>	Rumor, ab Oceano, qui terras alligat omnes,
<luca. phar. 10.256>	Exundante procul uiolentum erumpere Nilum
<luca. phar. 10.257>	Aequoreosque sales longo mitescere tractu.
<luca. phar. 10.258>	Nec non Oceano pasci Phoebumque polosque
<luca. phar. 10.259>	Credimus: hunc, calidi tetigit cum bracchia Cancri,
<luca. phar. 10.260>	Sol rapit, atque undae plus quam quod digerat aer
<luca. phar. 10.261>	Tollitur; hoc noctes referunt Niloque profundunt.
<luca. phar. 10.262>	Ast ego, si tantam ius est mihi soluere litem,
<luca. phar. 10.263>	Quasdam, Caesar, aquas post mundi sera peracti
<luca. phar. 10.264>	Saecula concussis terrarum erumpere uenis
<luca. phar. 10.265>	Non id agente deo, quasdam compage sub ipsa
<luca. phar. 10.266>	Cum toto coepisse reor, quas ille creator
<luca. phar. 10.267>	Atque opifex rerum certo sub iure coercet.
<luca. phar. 10.268>	Quae tibi noscendi Nilum, Romane, cupido est,
<luca. phar. 10.269>	Et Phariis Persisque fuit Macetumque tyrannis,
<luca. phar. 10.270>	Nullaque non aetas uoluit conferre futuris
<luca. phar. 10.271>	Notitiam; sed uincit adhuc natura latendi.
<luca. phar. 10.272>	Summus Alexander regum, quem Memphis adorat,
<luca. phar. 10.273>	Inuidit Nilo misitque per ultima terrae
<luca. phar. 10.274>	Aethiopum lectos; illos rubicunda perusti
<luca. phar. 10.275>	Zona poli tenuit: Nilum uidere calentem.
<luca. phar. 10.276>	Venit ad occasus mundique extrema Sesostris,
<luca. phar. 10.277>	Et Pharios currus regum ceruicibus egit:
<luca. phar. 10.278>	Ante tamen uestros amnes, Rhodanumque Padumque,
<luca. phar. 10.279>	Quam Nilum de fonte bibit. uesanus in ortus
<luca. phar. 10.280>	Cambyses longi populos peruenit ad aeui
<luca. phar. 10.281>	Defectusque epulis et pastus caede suorum
<luca. phar. 10.282>	Ignoto te, Nile, redit. Non fabula mendax
<luca. phar. 10.283>	Ausa loqui de fonte tuo est. ubicumque uideris,
<luca. phar. 10.284>	Quaereris, et nulli contingit gloria genti
<luca. phar. 10.285>	Vt Nilo sit laeta suo. Tua flumina prodam,
<luca. phar. 10.286>	Qua deus undarum celator, Nile, tuarum
<luca. phar. 10.287>	Te mihi nosse dedit. medio consurgis ab axe;
<luca. phar. 10.288>	Ausus in ardentem ripas attollere Cancrum
<luca. phar. 10.289>	In borean is rectus aquis mediumque Booten;
<luca. phar. 10.290>	Cursus in occasus flexu torquetur et ortus
<luca. phar. 10.291>	Nunc Arabum populis, Libycis nunc aequus harenis,
<luca. phar. 10.292>	Teque uident primi, quaerunt tamen hi quoque, Seres,
<luca. phar. 10.293>	Aethiopumque feris alieno gurgite campos,
<luca. phar. 10.294>	Et te terrarum nescit cui debeat orbis.
<luca. phar. 10.295>	Arcanum natura caput non prodidit ulli,
<luca. phar. 10.296>	Nec licuit populis paruum te, Nile, uidere,
<luca. phar. 10.297>	Amouitque sinus et gentes maluit ortus
<luca. phar. 10.298>	Mirari quam nosse tuos. Consurgere in ipsis
<luca. phar. 10.299>	Ius tibi solstitiis, aliena crescere bruma
<luca. phar. 10.300>	Atque hiemes afferre tuas, solique uagari
<luca. phar. 10.301>	Concessum per utrosque polos. Hic quaeritur ortus,
<luca. phar. 10.302>	Illic finis aquae. Late tibi gurgite rupto
<luca. phar. 10.303>	Ambitur nigris Meroe fecunda colonis
<luca. phar. 10.304>	Laeta comis hebeni, quae, quamuis arbore multa
<luca. phar. 10.305>	Frondeat, aestatem nulla sibi mitigat umbra:
<luca. phar. 10.306>	Linea tam rectum mundi ferit illa Leonem.
<luca. phar. 10.307>	Inde plagas Phoebi damnum non passus aquarum
<luca. phar. 10.308>	Praeueheris sterilesque diu metiris harenas,
<luca. phar. 10.309>	Nunc omnes unum uires collectus in amnem,
<luca. phar. 10.310>	Nunc uagus et spargens facilem tibi cedere ripam.
<luca. phar. 10.311>	Rursus multifidas reuocat piger alueus undas,
<luca. phar. 10.312>	Qua dirimunt Arabum populis Aegyptia rura
<luca. phar. 10.313>	Regni claustra Philae. Mox te deserta secantem,
<luca. phar. 10.314>	Qua dirimunt nostrum rubro commercia ponto,
<luca. phar. 10.315>	Mollis lapsus agit. Quis te tam lene fluentem
<luca. phar. 10.316>	Moturum totas uiolenti gurgitis iras,
<luca. phar. 10.317>	Nile, putet? sed cum lapsus abrupta uiarum
<luca. phar. 10.318>	Excepere tuos et praecipites cataractae
<luca. phar. 10.319>	Ac nusquam uetitis ullas obsistere cautes
<luca. phar. 10.320>	Indignaris aquis, spuma tunc astra lacessis;
<luca. phar. 10.321>	Cuncta fremunt undis, ac multo murmure montis
<luca. phar. 10.322>	Spumeus inuitis canescit fluctibus amnis.
<luca. phar. 10.323>	Hinc, Abaton quam nostra uocat ueneranda uetustas,
<luca. phar. 10.324>	Petra potens primos sentit percussa tumultus
<luca. phar. 10.325>	Et scopuli, placuit fluuii quos dicere uenas,
<luca. phar. 10.326>	Quod manifesta noui primum dant signa tumoris.
<luca. phar. 10.327>	Hinc montes natura uagis circumdedit undis,
<luca. phar. 10.328>	Qui Libyae te, Nile, negent, quos inter in alta
<luca. phar. 10.329>	It conualle tacens iam moribus unda receptis.
<luca. phar. 10.330>	Prima tibi campos permittit apertaque Memphis
<luca. phar. 10.331>	Rura modumque uetat crescendi ponere ripas."
<luca. phar. 10.332>	Sic uelut in tuta securi pace trahebant
<luca. phar. 10.333>	Noctis iter mediae; sed non uaesana Pothini
<luca. phar. 10.334>	Mens imbuta semel sacra iam caede uacabat
<luca. phar. 10.335>	A scelerum motu; Magno nihil ille perempto
<luca. phar. 10.336>	Iam putat esse nefas; habitant sub pectore manes,
<luca. phar. 10.337>	Vltricesque deae dant in noua monstra furorem.
<luca. phar. 10.338>	Dignatur uiles isto quoque sanguine dextras,
<luca. phar. 10.339>	Quo fortuna parat uictos perfundere patres,
<luca. phar. 10.340>	Poenaque ciuilis belli, uindicta senatus,
<luca. phar. 10.341>	Paene data est famulo. Procul hoc auertite, fata,
<luca. phar. 10.342>	Crimen, ut haec Bruto ceruix absente secetur.
<luca. phar. 10.343>	In scelus it Pharium Romani poena tyranni,
<luca. phar. 10.344>	Exemplumque perit? struit audax irrita fatis
<luca. phar. 10.345>	Nec parat occultae caedem committere fraudi
<luca. phar. 10.346>	Inuictumque ducem detecto Marte lacessit.
<luca. phar. 10.347>	Tantum animi delicta dabant, ut colla ferire
<luca. phar. 10.348>	Caesaris et socerum iungi tibi, Magne, iuberet,
<luca. phar. 10.349>	Atque haec dicta monet famulos perferre fideles
<luca. phar. 10.350>	Ad Pompeianae socium sibi caedis Achillam,
<luca. phar. 10.351>	Quem puer imbellis cunctis praefecerat armis
<luca. phar. 10.352>	Et dederat ferrum nullo sibi iure retento
<luca. phar. 10.353>	In cunctos in seque simul. "Tu mollibus" inquit
<luca. phar. 10.354>	"Nunc incumbe toris et pinguis exige somnos:
<luca. phar. 10.355>	Inuasit Cleopatra domum; nec prodita tantum est,
<luca. phar. 10.356>	Sed donata Pharos. Cessas accurrere solus
<luca. phar. 10.357>	Ad dominae thalamos? Nubit soror impia fratri;
<luca. phar. 10.358>	Nam Latio iam nupta duci est, interque maritos
<luca. phar. 10.359>	Discurrens Aegypton habet Romamque meretur.
<luca. phar. 10.360>	Expugnare senem potuit Cleopatra uenenis.
<luca. phar. 10.361>	Crede, miser, puero: quem nox si iunxerit una,
<luca. phar. 10.362>	Et semel amplexus incesto pectore passus
<luca. phar. 10.363>	Hauserit obscenum titulo pietatis amorem,
<luca. phar. 10.364>	Meque tuumque caput per singula forsitan illi
<luca. phar. 10.365>	Oscula donabit; crucibus flammisque luemus,
<luca. phar. 10.366>	Si fuerit formosa soror. Nil undique restat
<luca. phar. 10.367>	Auxilii: rex hinc coniux, hinc Caesar adulter;
<luca. phar. 10.368>	Et sumus, ut fatear, tam saeua iudice sontes.
<luca. phar. 10.369>	Quem non e nobis credet Cleopatra nocentem,
<luca. phar. 10.370>	A quo casta fuit? per te quod fecimus una
<luca. phar. 10.371>	Perdidimusque nefas, perque ictum sanguine Magni
<luca. phar. 10.372>	Foedus, ades, subito bellum molire tumultu,
<luca. phar. 10.373>	Irrue; nocturnas rumpamus funere taedas
<luca. phar. 10.374>	Crudelemque toris dominam mactemus in ipsis
<luca. phar. 10.375>	Cum quocumque uiro. nec nos deterreat ausis
<luca. phar. 10.376>	Hesperii fortuna ducis: quae sustulit illum
<luca. phar. 10.377>	Imposuitque orbi, communis gloria nobis;
<luca. phar. 10.378>	Nos quoque sublimes Magnus facit. Aspice litus,
<luca. phar. 10.379>	Spem nostri sceleris, pollutos consule fluctus
<luca. phar. 10.380>	Quid liceat nobis, tumulumque e puluere paruo
<luca. phar. 10.381>	Aspice Pompei non omnia membra tegentem:
<luca. phar. 10.382>	Quem metuis par huius erat. Non sanguine clari
<luca. phar. 10.383>	(Quid refert?) nec opes populorum et regna mouemus;
<luca. phar. 10.384>	Ad scelus ingentis fati sumus. attrahit illos
<luca. phar. 10.385>	In nostras fortuna manus. En altera uenit
<luca. phar. 10.386>	Victima nobilior: placemus caede secunda
<luca. phar. 10.387>	Hesperias gentes; iugulus mihi Caesaris haustus
<luca. phar. 10.388>	Hoc praestare potest, Pompei caede nocentes
<luca. phar. 10.389>	Vt populus Romanus amet. Quid nomina tanta
<luca. phar. 10.390>	Horremus uiresque ducis, quibus ille relictis
<luca. phar. 10.391>	Miles erit? Nox haec peraget ciuilia bella
<luca. phar. 10.392>	Inferiasque dabit populis et mittet ad umbras
<luca. phar. 10.393>	Quod debetur adhuc mundo caput. Ite feroces
<luca. phar. 10.394>	Caesaris in iugulum; praestet Lagea iuuentus
<luca. phar. 10.395>	Hoc regi, Romana sibi. Tu parce morari;
<luca. phar. 10.396>	Plenum epulis madidumque mero Venerique paratum
<luca. phar. 10.397>	Inuenies; aude: superi tot uota Catonum
<luca. phar. 10.398>	Brutorumque tibi tribuent." Non lentus Achillas
<luca. phar. 10.399>	Suadenti parere nefas haut clara mouendis,
<luca. phar. 10.400>	Vt mos, signa dedit castris nec prodidit arma
<luca. phar. 10.401>	Vllius clangore tubae: temere omnia saeui
<luca. phar. 10.402>	Instrumenta rapit belli. Pars maxima turbae
<luca. phar. 10.403>	Plebis erat Latiae; sed tanta obliuio mentis
<luca. phar. 10.404>	Cepit in externos corrupto milite mores,
<luca. phar. 10.405>	Vt duce sub famulo iussuque satellitis irent,
<luca. phar. 10.406>	Quos erat indignum Phario parere tyranno.
<luca. phar. 10.407>	Nulla fides pietasque uiris qui castra sequuntur,
<luca. phar. 10.408>	Venalesque manus: ibi fas, ubi maxima merces;
<luca. phar. 10.409>	Aere merent paruo iugulumque in Caesaris ire
<luca. phar. 10.410>	Non sibi dant. Pro fas! ubi non ciuilia bella
<luca. phar. 10.411>	Inuenit imperii fatum miserabile nostri?
<luca. phar. 10.412>	Thessaliae subducta acies in litore Nili
<luca. phar. 10.413>	More furit patrio. quid plus te, Magne, recepto
<luca. phar. 10.414>	Ausa foret Lagea domus? Dat scilicet omnis
<luca. phar. 10.415>	Dextera quod debet superis, nullique uacare
<luca. phar. 10.416>	Fas est Romano. Latium sic scindere corpus
<luca. phar. 10.417>	Dis placitum; non in soceri generique fauorem
<luca. phar. 10.418>	Discedunt populi. ciuilia bella satelles
<luca. phar. 10.419>	Instaurat; primus Magno succedit Achillas
<luca. phar. 10.420>	Et nisi fata manus a sanguine Caesaris arcent,
<luca. phar. 10.421>	Hae uincent partes. Aderat maturus uterque,
<luca. phar. 10.422>	Et districta epulis ad cunctas aula patebat
<luca. phar. 10.423>	Insidias, poteratque cruor per regia fundi
<luca. phar. 10.424>	Pocula Caesareus mensaeque incumbere ceruix;
<luca. phar. 10.425>	Sed metuunt belli trepidos in nocte tumultus,
<luca. phar. 10.426>	Ne caedes confusa manu permissaque fatis
<luca. phar. 10.427>	Te, Ptolomaee, trahat. Tanta est fiducia ferri:
<luca. phar. 10.428>	Non rapuere nefas, summi contempta facultas
<luca. phar. 10.429>	Est operis, uisum famulis reparabile damnum
<luca. phar. 10.430>	Illam mactandi dimittere Caesaris horam.
<luca. phar. 10.431>	Seruatur poenas in aperta luce daturus;
<luca. phar. 10.432>	Donata est nox una duci, uixitque Pothini
<luca. phar. 10.433>	Munere Phoebeos Caesar dilatus in ortus.
<luca. phar. 10.434>	Lucifer a Casia prospexit rupe diemque
<luca. phar. 10.435>	Misit in Aegyptum primo quoque sole calentem,
<luca. phar. 10.436>	Cum procul a muris acies non sparsa maniplis
<luca. phar. 10.437>	Nec uaga conspicitur, sed iustos qualis ad hostes
<luca. phar. 10.438>	Recta fronte uenit; passuri comminus arma
<luca. phar. 10.439>	Laturique ruunt. At Caesar moenibus urbis
<luca. phar. 10.440>	Diffisus foribus clausae se protegit aulae,
<luca. phar. 10.441>	Degeneres passus latebras; nec tota uacabat
<luca. phar. 10.442>	Regia compresso: minima collegerat arma
<luca. phar. 10.443>	Parte domus. Tangunt animos iraeque metusque,
<luca. phar. 10.444>	Et timet incursus indignaturque timere.
<luca. phar. 10.445>	Sic fremit in paruis fera nobilis abdita claustris
<luca. phar. 10.446>	Et frangit rabidos praemorso carcere dentes,
<luca. phar. 10.447>	Nec secus in Siculis fureret tua flamma cauernis,
<luca. phar. 10.448>	Obstrueret summam si quis tibi, Mulciber, Aetnam.
<luca. phar. 10.449>	Audax Thessalici nuper qui rupe sub Haemi
<luca. phar. 10.450>	Hesperiae cunctos proceres aciemque senatus
<luca. phar. 10.451>	Pompeiumque ducem causa sperare uetante
<luca. phar. 10.452>	Non timuit fatumque sibi promisit iniquum,
<luca. phar. 10.453>	Expauit seruile nefas intraque penates
<luca. phar. 10.454>	Obruitur telis. Quem non uiolasset Alanus,
<luca. phar. 10.455>	Non Scytha, non fixo qui ludit in hospite Maurus,
<luca. phar. 10.456>	Hic, cui Romani spatium non sufficit orbis
<luca. phar. 10.457>	Paruaque regna putet Tyriis cum Gadibus Indos,
<luca. phar. 10.458>	Ceu puer imbellis, ceu captis femina muris,
<luca. phar. 10.459>	Quaerit tuta domus, spem uitae in limine cluso
<luca. phar. 10.460>	Ponit et incerto lustrat uagus atria cursu,
<luca. phar. 10.461>	Non sine rege tamen, quem ducit in omnia secum,
<luca. phar. 10.462>	Sumpturus poenas et grata piacula morti
<luca. phar. 10.463>	Missurusque tuum, si non sint tela nec ignes,
<luca. phar. 10.464>	In famulos, Ptolomaee, caput. Sic barbara Colchis
<luca. phar. 10.465>	Creditur ultorem metuens regnique fugaeque
<luca. phar. 10.466>	Ense suo fratrisque simul ceruice parata
<luca. phar. 10.467>	Expectasse patrem. Cogunt tamen ultima rerum
<luca. phar. 10.468>	Spem pacis temptare ducem, missusque satelles
<luca. phar. 10.469>	Regius, ut saeuos absentis uoce tyranni
<luca. phar. 10.470>	Corriperet famulos, quo bellum auctore mouerent.
<luca. phar. 10.471>	Sed neque ius mundi ualuit nec foedera sancta
<luca. phar. 10.472>	Gentibus: orator regis pacisque sequester
<luca. phar. 10.473>	Aestimat in numero scelerum ponenda tuorum,
<luca. phar. 10.474>	Tot monstris Aegypte nocens. Non Thessala tellus
<luca. phar. 10.475>	Vastaque regna Iubae, non Pontus et impia signa
<luca. phar. 10.476>	Pharnacis et gelido circumfluus orbis Hibero
<luca. phar. 10.477>	Tantum ausus scelerum, non Syrtis barbara, quantum
<luca. phar. 10.478>	Deliciae fecere tuae. Premit undique bellum,
<luca. phar. 10.479>	Inque domum iam tela cadunt quassantque penates.
<luca. phar. 10.480>	Non aries uno moturus limina pulsu
<luca. phar. 10.481>	Fracturusque domum, non ulla est machina belli,
<luca. phar. 10.482>	Nec flammis mandatur opus; sed caeca iuuentus
<luca. phar. 10.483>	Consilii uastos ambit diuisa penates,
<luca. phar. 10.484>	Et nusquam totis incursat uiribus agmen.
<luca. phar. 10.485>	Fata uetant, murique uicem Fortuna tuetur.
<luca. phar. 10.486>	Nec non et ratibus temptatur regia, qua se
<luca. phar. 10.487>	Protulit in medios audaci margine fluctus
<luca. phar. 10.488>	Luxuriosa domus. sed adest defensor ubique
<luca. phar. 10.489>	Caesar et hos aditus gladiis, hos ignibus arcet
<luca. phar. 10.490>	Obsessusque gerit, tanta est constantia mentis,
<luca. phar. 10.491>	Expugnantis opus. Piceo iubet unguine tinctas
<luca. phar. 10.492>	Lampadas immitti iunctis in bella carinis;
<luca. phar. 10.493>	Non piger ignis erat per stuppea uincula perque
<luca. phar. 10.494>	Manantis cera tabulas, et tempore eodem
<luca. phar. 10.495>	Transtraque nautarum summique arsere ceruchi.
<luca. phar. 10.496>	Iam prope semustae merguntur in aequora classes,
<luca. phar. 10.497>	Iamque hostes et tela natant. Nec puppibus ignis
<luca. phar. 10.498>	Incubuit solis; sed quae uicina fuere
<luca. phar. 10.499>	Tecta mari, longis rapuere uaporibus ignem,
<luca. phar. 10.500>	Et cladem fouere noti, percussaque flamma
<luca. phar. 10.501>	Turbine non alio motu per tecta cucurrit
<luca. phar. 10.502>	Quam solet aetherio lampas decurrere sulco
<luca. phar. 10.503>	Materiaque carens atque ardens aere solo.
<luca. phar. 10.504>	Illa lues paulum clausa reuocauit ab aula
<luca. phar. 10.505>	Vrbis in auxilium populos. Nec tempora cladis
<luca. phar. 10.506>	Perdidit in somnos, sed caeca nocte carinis
<luca. phar. 10.507>	Insiluit Caesar semper feliciter usus
<luca. phar. 10.508>	Praecipiti cursu bellorum et tempore rapto:
<luca. phar. 10.509>	Nunc claustrum pelagi cepit Pharon. Insula quondam
<luca. phar. 10.510>	In medio stetit illa mari sub tempore uatis
<luca. phar. 10.511>	Proteos, at nunc est Pellaeis proxima muris.
<luca. phar. 10.512>	Illa duci geminos bellorum praestitit usus:
<luca. phar. 10.513>	Abstulit excursus et fauces aequoris hosti
<luca. phar. 10.514>	Caesar et auxiliis aditus ac libera ponti
<luca. phar. 10.515>	Ostia permisit. Nec poenas inde Pothini
<luca. phar. 10.516>	Distulit ulterius, sed non qua debuit ira,
<luca. phar. 10.517>	Non cruce, non flammis rapuit, non dente ferarum:
<luca. phar. 10.518>	Heu facinus! gladio ceruix male caesa pependit;
<luca. phar. 10.519>	Magni morte perit. Nec non surrepta paratis
<luca. phar. 10.520>	A famulo Ganymede dolis peruenit ad hostis
<luca. phar. 10.521>	Caesaris Arsinoe; quae castra carentia rege
<luca. phar. 10.522>	Vt proles Lagea tenet famulumque tyranni
<luca. phar. 10.523>	Terribilem iusto transegit Achillea ferro.
<luca. phar. 10.524>	Altera, Magne, tuis iam uictima mittitur umbris;
<luca. phar. 10.525>	Nec satis hoc Fortuna putat. Procul absit ut ista
<luca. phar. 10.526>	Vindictae sit summa tuae. Non ipse tyrannus
<luca. phar. 10.527>	Sufficit in poenas, non omnis regia Lagi:
<luca. phar. 10.528>	Dum patrii ueniant in uiscera Caesaris enses,
<luca. phar. 10.529>	Magnus inultus erit. Sed non auctore furoris
<luca. phar. 10.530>	Sublato cecidit rabies; nam rursus in arma
<luca. phar. 10.531>	Auspiciis Ganymedis eunt ac multa secundo
<luca. phar. 10.532>	Proelia Marte gerunt. Potuit discrimine summo
<luca. phar. 10.533>	Caesaris una dies in famam et saecula mitti.
<luca. phar. 10.534>	Molis in exiguae spatio stipantibus armis,
<luca. phar. 10.535>	Dum parat in uacuas Martem transferre carinas,
<luca. phar. 10.536>	Dux Latius tota subitus formidine belli
<luca. phar. 10.537>	Cingitur: hinc densae praetexunt litora classes,
<luca. phar. 10.538>	Hinc tergo insultant pedites. uia nulla salutis,
<luca. phar. 10.539>	Non fuga, non uirtus, uix spes quoque mortis honestae;
<luca. phar. 10.540>	Non acie fusa nec magnae stragis aceruis
<luca. phar. 10.541>	Vincendus tunc Caesar erat, sed sanguine nullo.
<luca. phar. 10.542>	Captus sorte loci pendet, dubiusque timeret
<luca. phar. 10.543>	Optaretne mori, respexit in agmine denso
<luca. phar. 10.544>	Scaeuam perpetuae meritum iam nomina famae
<luca. phar. 10.545>	Ad campos, Epidamne, tuos, ubi solus apertis
<luca. phar. 10.546>	Obsedit muris calcantem moenia Magnum.
