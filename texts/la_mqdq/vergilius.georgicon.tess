<verg. geor. 1.1>	Quid faciat laetas segetes, quo sidere terram
<verg. geor. 1.2>	Vertere, Maecenas, ulmisque adiungere uitis
<verg. geor. 1.3>	Conueniat, quae cura boum, qui cultus habendo
<verg. geor. 1.4>	Sit pecori, apibus quanta experientia parcis,
<verg. geor. 1.5>	Hinc canere incipiam. Vos, o clarissima mundi
<verg. geor. 1.6>	Lumina, labentem caelo quae ducitis annum;
<verg. geor. 1.7>	Liber et alma Ceres, uestro si munere tellus
<verg. geor. 1.8>	Chaoniam pingui glandem mutauit arista
<verg. geor. 1.9>	Poculaque inuentis Acheloia miscuit uuis,
<verg. geor. 1.10>	Et uos, agrestum praesentia numina, Fauni,
<verg. geor. 1.11>	Ferte simul Faunique pedem Dryadesque puellae:
<verg. geor. 1.12>	Munera uestra cano tuque o, cui prima frementem
<verg. geor. 1.13>	Fudit equum magno tellus percussa tridenti,
<verg. geor. 1.14>	Neptune; et cultor nemorum, cui pinguia Ceae
<verg. geor. 1.15>	Ter centum niuei tondent dumeta iuuenci;
<verg. geor. 1.16>	Ipse nemus linquens patrium saltusque Lycaei
<verg. geor. 1.17>	Pan, ouium custos, tua si tibi Maenala curae,
<verg. geor. 1.18>	Adsis, o Tegeaee, fauens, oleaeque Minerua
<verg. geor. 1.19>	Inuentrix, uncique puer monstrator aratri,
<verg. geor. 1.20>	Et teneram ab radice ferens, Siluane, cupressum;
<verg. geor. 1.21>	Dique deaeque omnes, studium quibus arua tueri,
<verg. geor. 1.22>	Quique nouas alitis non ullo semine fruges
<verg. geor. 1.23>	Quique satis largum caelo demittitis imbrem;
<verg. geor. 1.24>	Tuque adeo, quem mox quae sint habitura deorum
<verg. geor. 1.25>	Concilia incertum est, urbisne inuisere, Caesar,
<verg. geor. 1.26>	Terrarumque uelis curam et te maxumus orbis
<verg. geor. 1.27>	Auctorem frugum tempestatumque potentem
<verg. geor. 1.28>	Accipiat cingens materna tempora myrto;
<verg. geor. 1.29>	An deus immensi uenias maris ac tua nautae
<verg. geor. 1.30>	Numina sola colant, tibi seruiat ultima Thyle,
<verg. geor. 1.31>	Teque sibi generum Tethys emat omnibus undis;
<verg. geor. 1.32>	Anne nouum tardis sidus te mensibus addas,
<verg. geor. 1.33>	Qua locus Erigonen inter Chelasque sequentis
<verg. geor. 1.34>	Panditur (ipse tibi iam bracchia contrahit ardens
<verg. geor. 1.35>	Scorpios et caeli iusta plus parte reliquit);
<verg. geor. 1.36>	Quidquid eris (nam te nec sperant Tartara regem,
<verg. geor. 1.37>	Nec tibi regnandi ueniat tam dira cupido,
<verg. geor. 1.38>	Quamuis Elysios miretur Graecia campos
<verg. geor. 1.39>	Nec repetita sequi curet Proserpina matrem)
<verg. geor. 1.40>	Da facilem cursum, atque audacibus adnue coeptis
<verg. geor. 1.41>	Ignarosque uiae mecum miseratus agrestis
<verg. geor. 1.42>	Ingredere et uotis iam nunc adsuesce uocari.
<verg. geor. 1.43>	Vere nouo, gelidus canis cum montibus umor
<verg. geor. 1.44>	Liquitur et Zephyro putris se glaeba resoluit,
<verg. geor. 1.45>	Depresso incipiat iam tum mihi taurus aratro
<verg. geor. 1.46>	Ingemere et sulco attritus splendescere uomer.
<verg. geor. 1.47>	Illa seges demum uotis respondet auari
<verg. geor. 1.48>	Agricolae, bis quae solem, bis frigora sensit;
<verg. geor. 1.49>	Illius immensae ruperunt horrea messes.
<verg. geor. 1.50>	Ac prius ignotum ferro quam scindimus aequor,
<verg. geor. 1.51>	Ventos et uarium caeli praediscere morem
<verg. geor. 1.52>	Cura sit ac patrios cultusque habitusque locorum
<verg. geor. 1.53>	Et quid quaeque ferat regio et quid quaeque recuset.
<verg. geor. 1.54>	Hic segetes, illic ueniunt felicius uuae,
<verg. geor. 1.55>	Arborei fetus alibi atque iniussa uirescunt
<verg. geor. 1.56>	Gramina. Nonne uides, croceos ut Tmolus odores,
<verg. geor. 1.57>	India mittit ebur, molles sua tura Sabaei,
<verg. geor. 1.58>	At Chalybes nudi ferrum uirosaque Pontus
<verg. geor. 1.59>	Castorea, Eliadum palmas Epiros equarum?
<verg. geor. 1.60>	Continuo has leges aeternaque foedera certis
<verg. geor. 1.61>	Imposuit natura locis, quo tempore primum
<verg. geor. 1.62>	Deucalion uacuum lapides iactauit in orbem,
<verg. geor. 1.63>	Vnde homines nati, durum genus. Ergo age, terrae
<verg. geor. 1.64>	Pingue solum primis extemplo a mensibus anni
<verg. geor. 1.65>	Fortes inuertant tauri, glaebasque iacentis
<verg. geor. 1.66>	Puluerulenta coquat maturis solibus aestas;
<verg. geor. 1.67>	At si non fuerit tellus fecunda, sub ipsum
<verg. geor. 1.68>	Arcturum tenui sat erit suspendere sulco:
<verg. geor. 1.69>	Illic, officiant laetis ne frugibus herbae,
<verg. geor. 1.70>	Hic, sterilem exiguus ne deserat umor harenam.
<verg. geor. 1.71>	Alternis idem tonsas cessare noualis
<verg. geor. 1.72>	Et segnem patiere situ durescere campum;
<verg. geor. 1.73>	Aut ibi flaua seres mutato sidere farra,
<verg. geor. 1.74>	Vnde prius laetum siliqua quassante legumen
<verg. geor. 1.75>	Aut tenuis fetus uiciae tristisque lupini
<verg. geor. 1.76>	Sustuleris fragilis calamos siluamque sonantem.
<verg. geor. 1.77>	Vrit enim lini campum seges, urit auenae,
<verg. geor. 1.78>	Vrunt Lethaeo perfusa papauera somno;
<verg. geor. 1.79>	Sed tamen alternis facilis labor, arida tantum
<verg. geor. 1.80>	Ne saturare fimo pingui pudeat sola neue
<verg. geor. 1.81>	Effetos cinerem immundum iactare per agros.
<verg. geor. 1.82>	Sic quoque mutatis requiescunt fetibus arua,
<verg. geor. 1.83>	Nec nulla interea est inaratae gratia terrae.
<verg. geor. 1.84>	Saepe etiam sterilis incendere profuit agros
<verg. geor. 1.85>	Atque leuem stipulam crepitantibus urere flammis:
<verg. geor. 1.86>	Siue inde occultas uiris et pabula terrae
<verg. geor. 1.87>	Pinguia concipiunt, siue illis omne per ignem
<verg. geor. 1.88>	Excoquitur uitium atque exsudat inutilis umor,
<verg. geor. 1.89>	Seu pluris calor ille uias et caeca relaxat
<verg. geor. 1.90>	Spiramenta, nouas ueniat qua sucus in herbas,
<verg. geor. 1.91>	Seu durat magis et uenas astringit hiantis,
<verg. geor. 1.92>	Ne tenues pluuiae rapidiue potentia solis
<verg. geor. 1.93>	Acrior aut Boreae penetrabile frigus adurat.
<verg. geor. 1.94>	Multum adeo, rastris glaebas qui frangit inertis
<verg. geor. 1.95>	Vimineasque trahit cratis, iuuat arua, neque illum
<verg. geor. 1.96>	Flaua Ceres alto nequiquam spectat Olympo,
<verg. geor. 1.97>	Et qui, proscisso quae suscitat aequore terga,
<verg. geor. 1.98>	Rursus in obliquum uerso perrumpit aratro
<verg. geor. 1.99>	Exercetque frequens tellurem atque imperat aruis.
<verg. geor. 1.100>	Vmida solstitia atque hiemes orate serenas,
<verg. geor. 1.101>	Agricolae; hiberno laetissima puluere farra,
<verg. geor. 1.102>	Laetus ager. Nullo tantum se Mysia cultu
<verg. geor. 1.103>	Iactat et ipsa suas mirantur Gargara messes.
<verg. geor. 1.104>	Quid dicam, iacto qui semine comminus arua
<verg. geor. 1.105>	Insequitur cumulosque ruit male pinguis harenae,
<verg. geor. 1.106>	Deinde satis fluuium inducit riuosque sequentis
<verg. geor. 1.107>	Et, cum exustus ager morientibus aestuat herbis,
<verg. geor. 1.108>	Ecce supercilio cliuosi tramitis undam
<verg. geor. 1.109>	Elicit? illa cadens raucum per leuia murmur
<verg. geor. 1.110>	Saxa ciet scatebrisque arentia temperat arua.
<verg. geor. 1.111>	Quid qui, ne grauidis procumbat culmus aristis,
<verg. geor. 1.112>	Luxuriem segetum tenera depascit in herba,
<verg. geor. 1.113>	Cum primum sulcos aequant sata, quique paludis
<verg. geor. 1.114>	Collectum umorem bibula deducit harena?
<verg. geor. 1.115>	Praesertim incertis si mensibus amnis abundans
<verg. geor. 1.116>	Exit et obducto late tenet omnia limo,
<verg. geor. 1.117>	Vnde cauae tepido sudant umore lacunae.
<verg. geor. 1.118>	Nec tamen, haec cum sint hominumque boumque labores
<verg. geor. 1.119>	Versando terram experti, nihil improbus anser
<verg. geor. 1.120>	Strymoniaeque grues et amaris intiba fibris
<verg. geor. 1.121>	Officiunt aut umbra nocet. Pater ipse colendi
<verg. geor. 1.122>	Haut facilem esse uiam uoluit primusque per artem
<verg. geor. 1.123>	Mouit agros curis acuens mortalia corda
<verg. geor. 1.124>	Nec torpere graui passus sua regna ueterno.
<verg. geor. 1.125>	Ante Iouem nulli subigebant arua coloni;
<verg. geor. 1.126>	Ne signare quidem aut partiri limite campum
<verg. geor. 1.127>	Fas erat; in medium quaerebant, ipsaque tellus
<verg. geor. 1.128>	Omnia liberius nullo poscente ferebat.
<verg. geor. 1.129>	Ille malum uirus serpentibus addidit atris
<verg. geor. 1.130>	Praedarique lupos iussit pontumque moueri
<verg. geor. 1.131>	Mellaque decussit foliis ignemque remouit
<verg. geor. 1.132>	Et passim riuis currentia uina repressit,
<verg. geor. 1.133>	Vt uarias usus meditando extunderet artis
<verg. geor. 1.134>	Paulatim et sulcis frumenti quaereret herbam,
<verg. geor. 1.135>	Vt silicis uenis abstrusum excuderet ignem.
<verg. geor. 1.136>	Tunc alnos primum fluuii sensere cauatas;
<verg. geor. 1.137>	Nauita tum stellis numeros et nomina fecit
<verg. geor. 1.138>	Pleiadas, Hyadas claramque Lycaonis Arcton;
<verg. geor. 1.139>	Tum laqueis captare feras et fallere uisco
<verg. geor. 1.140>	Inuentum et magnos canibus circumdare saltus;
<verg. geor. 1.141>	Atque alius latum funda iam uerberat amnem
<verg. geor. 1.142>	Alta petens, pelagoque alius trahit umida lina;
<verg. geor. 1.143>	Tum ferri rigor atque argutae lammina serrae
<verg. geor. 1.144>	(Nam primi cuneis scindebant fissile lignum),
<verg. geor. 1.145>	Tum uariae uenere artes. Labor omnia uicit
<verg. geor. 1.146>	Improbus et duris urgens in rebus egestas.
<verg. geor. 1.147>	Prima Ceres ferro mortalis uertere terram
<verg. geor. 1.148>	Instituit, cum iam glandes atque arbuta sacrae
<verg. geor. 1.149>	Deficerent siluae et uictum Dodona negaret.
<verg. geor. 1.150>	Mox et frumentis labor additus, ut mala culmos
<verg. geor. 1.151>	Esset robigo segnisque horreret in aruis
<verg. geor. 1.152>	Carduus; intereunt segetes, subit aspera silua,
<verg. geor. 1.153>	Lappaeque tribolique, interque nitentia culta
<verg. geor. 1.154>	Infelix lolium et steriles dominantur auenae.
<verg. geor. 1.155>	Quod nisi et adsiduis herbam insectabere rastris
<verg. geor. 1.156>	Et sonitu terrebis aues et ruris opaci
<verg. geor. 1.157>	Falce premes umbram uotisque uocaueris imbrem,
<verg. geor. 1.158>	Heu magnum alterius frustra spectabis aceruom
<verg. geor. 1.159>	Concussaque famem in siluis solabere quercu.
<verg. geor. 1.160>	Dicendum et quae sint duris agrestibus arma,
<verg. geor. 1.161>	Quis sine nec potuere seri nec surgere messis:
<verg. geor. 1.162>	Vomis et inflexi primum graue robur aratri
<verg. geor. 1.163>	Tardaque Eleusinae matris uoluentia plaustra
<verg. geor. 1.164>	Tribulaque traheaeque et iniquo pondere rastri,
<verg. geor. 1.165>	Virgea praeterea Celei uilisque supellex,
<verg. geor. 1.166>	Arbuteae crates et mystica uannus Iacchi;
<verg. geor. 1.167>	Omnia quae multo ante memor prouisa repones,
<verg. geor. 1.168>	Si te digna manet diuini gloria ruris.
<verg. geor. 1.169>	Continuo in siluis magna ui flexa domatur
<verg. geor. 1.170>	In burim et curui formam accipit ulmus aratri.
<verg. geor. 1.171>	Huic a stirpe pedes temo protentus in octo,
<verg. geor. 1.172>	Binae aures, duplici aptantur dentalia dorso.
<verg. geor. 1.173>	Caeditur et tilia ante iugo leuis altaque fagus
<verg. geor. 1.174>	Stiuaque, quae currus a tergo torqueat imos,
<verg. geor. 1.175>	Et suspensa focis explorat robora fumus.
<verg. geor. 1.176>	Possum multa tibi ueterum praecepta referre,
<verg. geor. 1.177>	Ni refugis tenuisque piget cognoscere curas.
<verg. geor. 1.178>	Area cum primis ingenti aequanda cylindro
<verg. geor. 1.179>	Et uertenda manu et creta solidanda tenaci,
<verg. geor. 1.180>	Ne subeant herbae neu puluere uicta fatiscat,
<verg. geor. 1.181>	Tum uariae inludant pestes: saepe exiguus mus
<verg. geor. 1.182>	Sub terris posuitque domos atque horrea fecit,
<verg. geor. 1.183>	Aut oculis capti fodere cubilia talpae,
<verg. geor. 1.184>	Inuentusque cauis bufo et quae plurima terrae
<verg. geor. 1.185>	Monstra ferunt, populatque ingentem farris aceruom
<verg. geor. 1.186>	Curculio atque inopi metuens formica senectae.
<verg. geor. 1.187>	Contemplator item, cum se nux plurima siluis
<verg. geor. 1.188>	Induet in florem et ramos curuabit olentis:
<verg. geor. 1.189>	Si superant fetus, pariter frumenta sequentur
<verg. geor. 1.190>	Magnaque cum magno ueniet tritura calore;
<verg. geor. 1.191>	At si luxuria foliorum exuberat umbra,
<verg. geor. 1.192>	Nequiquam pinguis palea teret area culmos.
<verg. geor. 1.193>	Semina uidi equidem multos medicare serentis
<verg. geor. 1.194>	Et nitro prius et nigra perfundere amurca,
<verg. geor. 1.195>	Grandior ut fetus siliquis fallacibus esset
<verg. geor. 1.196>	Et quamuis igni exiguo properata maderent.
<verg. geor. 1.197>	Vidi lecta diu et multo spectata labore
<verg. geor. 1.198>	Degenerare tamen, ni uis humana quotannis
<verg. geor. 1.199>	Maxima quaeque manu legeret; sic omnia fatis
<verg. geor. 1.200>	In peius ruere ac retro sublapsa referri,
<verg. geor. 1.201>	Non aliter quam qui aduerso uix flumine lembum
<verg. geor. 1.202>	Remigiis subigit, si bracchia forte remisit,
<verg. geor. 1.203>	Atque illum in praeceps prono rapit alueus amni.
<verg. geor. 1.204>	Praeterea tam sunt Arcturi sidera nobis
<verg. geor. 1.205>	Haedorumque dies seruandi et lucidus Anguis,
<verg. geor. 1.206>	Quam quibus in patriam uentosa per aequora uectis
<verg. geor. 1.207>	Pontus et ostriferi fauces temptantur Abydi.
<verg. geor. 1.208>	Libra dies somnique pares ubi fecerit horas
<verg. geor. 1.209>	Et medium luci atque umbris iam diuidit orbem,
<verg. geor. 1.210>	Exercete, uiri, tauros, serite hordea campis
<verg. geor. 1.211>	Vsque sub extremum brumae intractabilis imbrem;
<verg. geor. 1.212>	Nec non et lini segetem et Cereale papauer
<verg. geor. 1.213>	Tempus humo tegere et iamdudum incumbere aratris,
<verg. geor. 1.214>	Dum sicca tellure licet, dum nubila pendent.
<verg. geor. 1.215>	Vere fabis satio; tum te quoque, Medica, putris
<verg. geor. 1.216>	Accipiunt sulci, et milio uenit annua cura,
<verg. geor. 1.217>	Candidus auratis aperit cum cornibus annum
<verg. geor. 1.218>	Taurus et auerso cedens Canis occidit astro.
<verg. geor. 1.219>	At si triticeam in messem robustaque farra
<verg. geor. 1.220>	Exercebis humum solisque instabis aristis,
<verg. geor. 1.221>	Ante tibi Eoae Atlantides abscondantur
<verg. geor. 1.222>	Cnosiaque ardentis decedat stella Coronae,
<verg. geor. 1.223>	Debita quam sulcis committas semina quamque
<verg. geor. 1.224>	Inuitae properes anni spem credere terrae.
<verg. geor. 1.225>	Multi ante occasum Maiae coepere; sed illos
<verg. geor. 1.226>	Exspectata seges uanis elusit auenis.
<verg. geor. 1.227>	Si uero uiciamque seres uilemque phaselum
<verg. geor. 1.228>	Nec Pelusiacae curam aspernabere lentis,
<verg. geor. 1.229>	Haut obscura cadens mittet tibi signa Bootes:
<verg. geor. 1.230>	Incipe et ad medias sementem extende pruinas.
<verg. geor. 1.231>	Idcirco certis dimensum partibus orbem
<verg. geor. 1.232>	Per duodena regit mundi sol aureus astra.
<verg. geor. 1.233>	Quinque tenent caelum zonae: quarum una corusco
<verg. geor. 1.234>	Semper sole rubens et torrida semper ab igni;
<verg. geor. 1.235>	Quam circum extremae dextra laeuaque trahuntur
<verg. geor. 1.236>	Caeruleae, glacie concretae atque imbribus atris;
<verg. geor. 1.237>	Has inter mediamque duae mortalibus aegris
<verg. geor. 1.238>	Munere concessae diuom, et uia secta per ambas,
<verg. geor. 1.239>	Oblicus qua se signorum uerteret ordo.
<verg. geor. 1.240>	Mundus, ut ad Scythiam Riphaeasque arduus arces
<verg. geor. 1.241>	Consurgit, premitur Libyae deuexus in Austros.
<verg. geor. 1.242>	Hic uertex nobis semper sublimis; at illum
<verg. geor. 1.243>	Sub pedibus Styx atra uidet Manesque profundi.
<verg. geor. 1.244>	Maxumus hic flexu sinuoso elabitur Anguis
<verg. geor. 1.245>	Circum perque duas in morem fluminis Arctos,
<verg. geor. 1.246>	Arctos Oceani metuentis aequore tingui.
<verg. geor. 1.247>	Illic, ut perhibent, aut intempesta silet nox
<verg. geor. 1.248>	Semper et obtenta densentur nocte tenebrae,
<verg. geor. 1.249>	Aut redit a nobis Aurora diemque reducit;
<verg. geor. 1.250>	Nosque ubi primus equis Oriens afflauit anhelis,
<verg. geor. 1.251>	Illic sera rubens accendit lumina Vesper.
<verg. geor. 1.252>	Hinc tempestates dubio praediscere caelo
<verg. geor. 1.253>	Possumus, hinc messisque diem tempusque serendi,
<verg. geor. 1.254>	Et quando infidum remis impellere marmor
<verg. geor. 1.255>	Conueniat, quando armatas deducere classis,
<verg. geor. 1.256>	Aut tempestiuam siluis euertere pinum:
<verg. geor. 1.257>	Nec frustra signorum obitus speculamur et ortus
<verg. geor. 1.258>	Temporibusque parem diuersis quattuor annum.
<verg. geor. 1.259>	Frigidus agricolam si quando continet imber,
<verg. geor. 1.260>	Multa, forent quae mox caelo properanda sereno,
<verg. geor. 1.261>	Maturare datur: durum procudit arator
<verg. geor. 1.262>	Vomeris obtunsi dentem, cauat arbore lyntres
<verg. geor. 1.263>	Aut pecori signum aut numeros impressit aceruis.
<verg. geor. 1.264>	Exacuunt alii uallos furcasque bicornis
<verg. geor. 1.265>	Atque Amerina parant lentae retinacula uiti.
<verg. geor. 1.266>	Nunc facilis rubea texatur fiscina uirga,
<verg. geor. 1.267>	Nunc torrete igni fruges, nunc frangite saxo.
<verg. geor. 1.268>	Quippe etiam festis quaedam exercere diebus
<verg. geor. 1.269>	Fas et iura sinunt: riuos deducere nulla
<verg. geor. 1.270>	Religio uetuit, segeti praetendere saepem,
<verg. geor. 1.271>	Insidias auibus moliri, incendere uepres
<verg. geor. 1.272>	Balantumque gregem fluuio mersare salubri.
<verg. geor. 1.273>	Saepe oleo tardi costas agitator aselli
<verg. geor. 1.274>	Vilibus aut onerat pomis lapidemque reuertens
<verg. geor. 1.275>	Incussum aut atrae massam picis urbe reportat.
<verg. geor. 1.276>	Ipsa dies alios alio dedit ordine luna
<verg. geor. 1.277>	Felicis operum. Quintam fuge: pallidus Horcus
<verg. geor. 1.278>	Eumenidesque satae; tum partu Terra nefando
<verg. geor. 1.279>	Coeumque Iapetumque creat saeuomque Typhoea
<verg. geor. 1.280>	Et coniuratos caelum rescindere fratres.
<verg. geor. 1.281>	Ter sunt conati imponere Pelio Ossam
<verg. geor. 1.282>	Scilicet atque Ossae frondosum inuoluere Olympum;
<verg. geor. 1.283>	Ter pater exstructos disiecit fulmine montis.
<verg. geor. 1.284>	Septuma post decumam felix et ponere uitem
<verg. geor. 1.285>	Et prensos domitare boues et licia telae
<verg. geor. 1.286>	Addere. Nona fugae melior, contraria furtis.
<verg. geor. 1.287>	Multa adeo gelida melius se nocte dedere,
<verg. geor. 1.288>	Aut cum sole nouo terras irrorat Eous.
<verg. geor. 1.289>	Nocte leues melius stipulae, nocte arida prata
<verg. geor. 1.290>	Tondentur; noctis lentus non deficit umor.
<verg. geor. 1.291>	Et quidam seros hiberni ad luminis ignes
<verg. geor. 1.292>	Peruigilat ferroque faces inspicat acuto;
<verg. geor. 1.293>	Interea longum cantu solata laborem
<verg. geor. 1.294>	Arguto coniunx percurrit pectine telas
<verg. geor. 1.295>	Aut dulcis musti Volcano decoquit umorem
<verg. geor. 1.296>	Et foliis undam trepidi despumat aheni.
<verg. geor. 1.297>	At rubicunda Ceres medio succiditur aestu,
<verg. geor. 1.298>	Et medio tostas aestu terit area fruges.
<verg. geor. 1.299>	Nudus ara, sere nudus; hiemps ignaua colono.
<verg. geor. 1.300>	Frigoribus parto agricolae plerumque fruuntur
<verg. geor. 1.301>	Mutuaque inter se laeti conuiuia curant;
<verg. geor. 1.302>	Inuitat genialis hiemps curasque resoluit,
<verg. geor. 1.303>	Ceu pressae cum iam portum tetigere carinae,
<verg. geor. 1.304>	Puppibus et laeti nautae imposuere coronas.
<verg. geor. 1.305>	Sed tamen et quernas glandes tum stringere tempus
<verg. geor. 1.306>	Et lauri bacas oleamque cruentaque myrta,
<verg. geor. 1.307>	Tum gruibus pedicas et retia ponere ceruis
<verg. geor. 1.308>	Auritosque sequi lepores, tum figere dammas
<verg. geor. 1.309>	Stuppea torquentem Balearis uerbera fundae,
<verg. geor. 1.310>	Cum nix alta iacet, glaciem cum flumina trudunt.
<verg. geor. 1.311>	Quid tempestates autumni et sidera dicam
<verg. geor. 1.312>	Atque, ubi iam breuiorque dies et mollior aestas,
<verg. geor. 1.313>	Quae uigilanda uiris? uel cum ruit imbriferum uer,
<verg. geor. 1.314>	Spicea iam campis cum messis inhorruit et cum
<verg. geor. 1.315>	Frumenta in uiridi stipula lactentia turgent?
<verg. geor. 1.316>	Saepe ego, cum flauis messorem induceret aruis
<verg. geor. 1.317>	Agricola et fragili iam stringeret hordea culmo,
<verg. geor. 1.318>	Omnia uentorum concurrere proelia uidi,
<verg. geor. 1.319>	Quae grauidam late segetem ab radicibus imis
<verg. geor. 1.320>	Sublimem expulsam eruerent: ita turbine nigro
<verg. geor. 1.321>	Ferret hiemps culmumque leuem stipulasque uolantes.
<verg. geor. 1.322>	Saepe etiam immensum caelo uenit agmen aquarum,
<verg. geor. 1.323>	Et foedam glomerant tempestatem imbribus atris
<verg. geor. 1.324>	Collectae ex alto nubes; ruit arduus aether
<verg. geor. 1.325>	Et pluuia ingenti sata laeta boumque labores
<verg. geor. 1.326>	Diluit; implentur fossae et caua flumina crescunt
<verg. geor. 1.327>	Cum sonitu feruetque fretis spirantibus aequor.
<verg. geor. 1.328>	Ipse pater media nimborum in nocte corusca
<verg. geor. 1.329>	Fulmina molitur dextra; quo maxima motu
<verg. geor. 1.330>	Terra tremit; fugere ferae, et mortalia corda
<verg. geor. 1.331>	Per gentis humilis strauit pauor; ille flagranti
<verg. geor. 1.332>	Aut Atho aut Rhodopen aut alta Ceraunia telo
<verg. geor. 1.333>	Deicit; ingeminant Austri et densissimus imber;
<verg. geor. 1.334>	Nunc nemora ingenti uento, nunc litora plangunt.
<verg. geor. 1.335>	Hoc metuens caeli menses et sidera serua,
<verg. geor. 1.336>	Frigida Saturni sese quo stella receptet,
<verg. geor. 1.337>	Quos ignis caelo Cyllenius erret in orbis.
<verg. geor. 1.338>	In primis uenerare deos atque annua magnae
<verg. geor. 1.339>	Sacra refer Cereri laetis operatus in herbis
<verg. geor. 1.340>	Extremae sub casum hiemis, iam uere sereno.
<verg. geor. 1.341>	Tum pingues agni et tum mollissima uina,
<verg. geor. 1.342>	Tum somni dulces densaeque in montibus umbrae.
<verg. geor. 1.343>	Cuncta tibi Cererem pubes agrestis adoret;
<verg. geor. 1.344>	Cui tu lacte fauos et miti dilue Baccho,
<verg. geor. 1.345>	Terque nouas circum felix eat hostia fruges,
<verg. geor. 1.346>	Omnis quam chorus et socii comitentur ouantes
<verg. geor. 1.347>	Et Cererem clamore uocent in tecta; neque ante
<verg. geor. 1.348>	Falcem maturis quisquam supponat aristis,
<verg. geor. 1.349>	Quam Cereri torta redimitus tempora quercu
<verg. geor. 1.350>	Det motus incompositos et carmina dicat.
<verg. geor. 1.351>	Atque haec ut certis possemus discere signis,
<verg. geor. 1.352>	Aestusque pluuiasque et agentis frigora uentos,
<verg. geor. 1.353>	Ipse pater statuit, quid menstrua luna moneret,
<verg. geor. 1.354>	Quo signo caderent Austri, quid saepe uidentes
<verg. geor. 1.355>	Agricolae propius stabulis armenta tenerent.
<verg. geor. 1.356>	Continuo uentis surgentibus aut freta ponti
<verg. geor. 1.357>	Incipiunt agitata tumescere et aridus altis
<verg. geor. 1.358>	Montibus audiri fragor aut resonantia longe
<verg. geor. 1.359>	Litora misceri et nemorum increbrescere murmur.
<verg. geor. 1.360>	Iam sibi tum curuis male temperat unda carinis,
<verg. geor. 1.361>	Cum medio celeres reuolant ex aequore mergi
<verg. geor. 1.362>	Clamoremque ferunt ad litora, cumque marinae
<verg. geor. 1.363>	In sicco ludunt fulicae notasque paludis
<verg. geor. 1.364>	Deserit atque altam supra uolat ardea nubem.
<verg. geor. 1.365>	Saepe etiam stellas uento impendente uidebis
<verg. geor. 1.366>	Praecipites caelo labi noctisque per umbram
<verg. geor. 1.367>	Flammarum longos a tergo albescere tractus,
<verg. geor. 1.368>	Saepe leuem paleam et frondes uolitare caducas
<verg. geor. 1.369>	Aut summa nantis in aqua conludere plumas.
<verg. geor. 1.370>	At Boreae de parte trucis cum fulminat et cum
<verg. geor. 1.371>	Eurique Zephyrique tonat domus, omnia plenis
<verg. geor. 1.372>	Rura natant fossis atque omnis nauita ponto
<verg. geor. 1.373>	Vmida uela legit. Numquam imprudentibus imber
<verg. geor. 1.374>	Obfuit: aut illum surgentem uallibus imis
<verg. geor. 1.375>	Aeriae fugere grues, aut bucula caelum
<verg. geor. 1.376>	Suspiciens patulis captauit naribus auras,
<verg. geor. 1.377>	Aut arguta lacus circumuolitauit hirundo
<verg. geor. 1.378>	Et ueterem in limo ranae cecinere querellam;
<verg. geor. 1.379>	Saepius et tectis penetralibus extulit oua
<verg. geor. 1.380>	Angustum formica terens iter, et bibit ingens
<verg. geor. 1.381>	Arcus, et e pastu decedens agmine magno
<verg. geor. 1.382>	Coruorum increpuit densis exercitus alis;
<verg. geor. 1.383>	Iam uariae pelagi uolucres et quae Asia circum
<verg. geor. 1.384>	Dulcibus in stagnis rimantur prata Caystri,
<verg. geor. 1.385>	Certatim largos umeris infundere rores,
<verg. geor. 1.386>	Nunc caput obiectare fretis, nunc currere in undas
<verg. geor. 1.387>	Et studio incassum uideas gestire lauandi;
<verg. geor. 1.388>	Tum cornix plena pluuiam uocat improba uoce
<verg. geor. 1.389>	Et sola in sicca secum spatiatur harena;
<verg. geor. 1.389a>	[Aut caput obiectat querulum uenientibus undis]
<verg. geor. 1.390>	Ne nocturna quidem carpentes pensa puellae
<verg. geor. 1.391>	Nesciuere hiemem, testa cum ardente uiderent
<verg. geor. 1.392>	Scintillare oleum et putris concrescere fungos.
<verg. geor. 1.393>	Nec minus ex imbri soles et aperta serena
<verg. geor. 1.394>	Prospicere et certis poteris cognoscere signis.
<verg. geor. 1.395>	Nam neque tum stellis acies obtunsa uidetur
<verg. geor. 1.396>	Nec fratris radiis obnoxia surgere Luna,
<verg. geor. 1.397>	Tenuia nec lanae per caelum uellera ferri;
<verg. geor. 1.398>	Non tepidum ad solem pinnas in litore pandunt
<verg. geor. 1.399>	Dilectae Thetidi alcyones, non ore solutos
<verg. geor. 1.400>	Immundi meminere sues iactare maniplos.
<verg. geor. 1.401>	At nebulae magis ima petunt campoque recumbunt,
<verg. geor. 1.402>	Solis et occasum seruans de culmine summo
<verg. geor. 1.403>	Nequiquam seros exercet noctua cantus.
<verg. geor. 1.404>	Apparet liquido sublimis in aere Nisus,
<verg. geor. 1.405>	Et pro purpureo poenas dat Scylla capillo:
<verg. geor. 1.406>	Quacumque illa leuem fugiens secat aethera pinnis,
<verg. geor. 1.407>	Ecce inimicus atrox magno stridore per auras
<verg. geor. 1.408>	Insequitur Nisus; qua se fert Nisus ad auras,
<verg. geor. 1.409>	Illa leuem fugiens raptim secat aethera pinnis.
<verg. geor. 1.410>	Tum liquidas corui presso ter gutture uoces
<verg. geor. 1.411>	Aut quater ingeminant, et saepe cubilibus altis
<verg. geor. 1.412>	Nescio qua praeter solitum dulcedine laeti
<verg. geor. 1.413>	Inter se in foliis strepitant; iuuat imbribus actis
<verg. geor. 1.414>	Progeniem paruam dulcisque reuisere nidos;
<verg. geor. 1.415>	Haud equidem credo, quia sit diuinitus illis
<verg. geor. 1.416>	Ingenium aut rerum fato prudentia maior;
<verg. geor. 1.417>	Verum, ubi tempestas et caeli mobilis umor
<verg. geor. 1.418>	Mutauere uias et Iuppiter uuidus Austris
<verg. geor. 1.419>	Denset, erant quae rara modo, et, quae densa, relaxat,
<verg. geor. 1.420>	Vertuntur species animorum, et pectora motus
<verg. geor. 1.421>	Nunc alios, alios dum nubila uentus agebat,
<verg. geor. 1.422>	Concipiunt; hinc ille auium concentus in agris
<verg. geor. 1.423>	Et laetae pecudes et ouantes gutture corui.
<verg. geor. 1.424>	Si uero solem ad rapidum lunasque sequentis
<verg. geor. 1.425>	Ordine respicies, numquam te crastina fallet
<verg. geor. 1.426>	Hora neque insidiis noctis capiere serenae.
<verg. geor. 1.427>	Luna, reuertentis cum primum colligit ignis,
<verg. geor. 1.428>	Si nigrum obscuro comprenderit aera cornu,
<verg. geor. 1.429>	Maximus agricolis pelagoque parabitur imber;
<verg. geor. 1.430>	At si uirgineum suffuderit ore ruborem,
<verg. geor. 1.431>	Ventus erit: uento semper rubet aurea Phoebe;
<verg. geor. 1.432>	Sin ortu quarto (namque is certissimus auctor)
<verg. geor. 1.433>	Pura neque obtunsis per caelum cornibus ibit,
<verg. geor. 1.434>	Totus et ille dies et qui nascentur ab illo
<verg. geor. 1.435>	Exactum ad mensem pluuia uentisque carebunt,
<verg. geor. 1.436>	Votaque seruati soluent in litore nautae
<verg. geor. 1.437>	Glauco et Panopeae et Inoo Melicertae.
<verg. geor. 1.438>	Sol quoque et exoriens et, cum se condet in undas,
<verg. geor. 1.439>	Signa dabit; solem certissima signa sequentur,
<verg. geor. 1.440>	Et quae mane refert et quae surgentibus astris.
<verg. geor. 1.441>	Ille ubi nascentem maculis uariauerit ortum
<verg. geor. 1.442>	Conditus in nubem medioque refugerit orbe,
<verg. geor. 1.443>	Suspecti tibi sint imbres; namque urget ab alto
<verg. geor. 1.444>	Arboribusque satisque Notus pecorique sinister;
<verg. geor. 1.445>	Aut ubi sub lucem densa inter nubila sese
<verg. geor. 1.446>	Diuersi rumpent radii aut ubi pallida surget
<verg. geor. 1.447>	Tithoni croceum linquens Aurora cubile,
<verg. geor. 1.448>	Heu, male tum mitis defendet pampinus uuas:
<verg. geor. 1.449>	Tam multa in tectis crepitans salit horrida grando.
<verg. geor. 1.450>	Hoc etiam, emenso cum iam decedit Olympo,
<verg. geor. 1.451>	Profuerit meminisse magis; nam saepe uidemus
<verg. geor. 1.452>	Ipsius in uoltu uarios errare colores:
<verg. geor. 1.453>	Caeruleus pluuiam denuntiat, igneus Euros;
<verg. geor. 1.454>	Sin maculae incipiunt rutilo immiscerier igni,
<verg. geor. 1.455>	Omnia tum pariter uento nimbisque uidebis
<verg. geor. 1.456>	Feruere: non illa quisquam me nocte per altum
<verg. geor. 1.457>	Ire neque a terra moneat conuellere funem.
<verg. geor. 1.458>	At si, cum referetque diem condetque relatum,
<verg. geor. 1.459>	Lucidus orbis erit, frustra terrebere nimbis
<verg. geor. 1.460>	Et claro siluas cernes Aquilone moueri.
<verg. geor. 1.461>	Denique, quid Vesper serus uehat, unde serenas
<verg. geor. 1.462>	Ventus agat nubes, quid cogitet umidus Auster,
<verg. geor. 1.463>	Sol tibi signa dabit. Solem quis dicere falsum
<verg. geor. 1.464>	Audeat? ille etiam caecos instare tumultus
<verg. geor. 1.465>	Saepe monet fraudemque et operta tumescere bella.
<verg. geor. 1.466>	Ille etiam exstincto miseratus Caesare Romam,
<verg. geor. 1.467>	Cum caput obscura nitidum ferrugine texit
<verg. geor. 1.468>	Impiaque aeternam timuerunt saecula noctem.
<verg. geor. 1.469>	Tempore quamquam illo tellus quoque et aequora ponti,
<verg. geor. 1.470>	Obscenaeque canes importunaeque uolucres
<verg. geor. 1.471>	Signa dabant. Quotiens Cyclopum efferuere in agros
<verg. geor. 1.472>	Vidimus undantem ruptis fornacibus Aetnam
<verg. geor. 1.473>	Flammarumque globos liquefactaque uoluere saxa!
<verg. geor. 1.474>	Armorum sonitum toto Germania caelo
<verg. geor. 1.475>	Audiit; insolitis tremuerunt motibus Alpes.
<verg. geor. 1.476>	Vox quoque per lucos uulgo exaudita silentis
<verg. geor. 1.477>	Ingens, et simulacra modis pallentia miris
<verg. geor. 1.478>	Visa sub obscurum noctis, pecudesque locutae
<verg. geor. 1.479>	(Infandum!); sistunt amnes terraeque dehiscunt
<verg. geor. 1.480>	Et maestum inlacrimat templis ebur aeraque sudant.
<verg. geor. 1.481>	Proluit insano contorquens uertice siluas
<verg. geor. 1.482>	Fluuiorum rex Eridanus camposque per omnis
<verg. geor. 1.483>	Cum stabulis armenta tulit. Nec tempore eodem
<verg. geor. 1.484>	Tristibus aut extis fibrae apparere minaces
<verg. geor. 1.485>	Aut puteis manare cruor cessauit, et altae
<verg. geor. 1.486>	Per noctem resonare lupis ululantibus urbes.
<verg. geor. 1.487>	Non alias caelo ceciderunt plura sereno
<verg. geor. 1.488>	Fulgura nec diri totiens arsere cometae.
<verg. geor. 1.489>	Ergo inter sese paribus concurrere telis
<verg. geor. 1.490>	Romanas acies iterum uidere Philippi;
<verg. geor. 1.491>	Nec fuit indignum superis bis sanguine nostro
<verg. geor. 1.492>	Emathiam et latos Haemi pinguescere campos.
<verg. geor. 1.493>	Scilicet et tempus ueniet, cum finibus illis
<verg. geor. 1.494>	Agricola incuruo terram molitus aratro
<verg. geor. 1.495>	Exesa inueniet scabra robigine pila
<verg. geor. 1.496>	Aut grauibus rastris galeas pulsabit inanis
<verg. geor. 1.497>	Grandiaque effossis mirabitur ossa sepulchris.
<verg. geor. 1.498>	Di patrii, Indigetes et Romule Vestaque mater,
<verg. geor. 1.499>	Quae Tuscum Tiberim et Romana Palatia seruas,
<verg. geor. 1.500>	Hunc saltem euerso iuuenem succurrere saeclo
<verg. geor. 1.501>	Ne prohibete! Satis iam pridem sanguine nostro
<verg. geor. 1.502>	Laomedonteae luimus periuria Troiae;
<verg. geor. 1.503>	Iam pridem nobis caeli te regia, Caesar,
<verg. geor. 1.504>	Inuidet atque hominum queritur curare triumphos,
<verg. geor. 1.505>	Quippe ubi fas uersum atque nefas: tot bella per orbem,
<verg. geor. 1.506>	Tam multae scelerum facies; non ullus aratro
<verg. geor. 1.507>	Dignus honos, squalent abductis arua colonis
<verg. geor. 1.508>	Et curuae rigidum falces conflantur in ensem.
<verg. geor. 1.509>	Hinc mouet Euphrates, illinc Germania bellum;
<verg. geor. 1.510>	Vicinae ruptis inter se legibus urbes
<verg. geor. 1.511>	Arma ferunt; saeuit toto Mars impius orbe,
<verg. geor. 1.512>	Vt, cum carceribus sese effudere, quadrigae
<verg. geor. 1.513>	Addunt in spatia et frustra retinacula tendens
<verg. geor. 1.514>	Fertur equis auriga neque audit currus habenas.
<verg. geor. 2.1>	Hactenus aruorum cultus et sidera caeli;
<verg. geor. 2.2>	Nunc te, Bacche, canam, nec non siluestria tecum
<verg. geor. 2.3>	Virgulta et prolem tarde crescentis oliuae.
<verg. geor. 2.4>	Huc, pater o Lenaee (tuis hic omnia plena
<verg. geor. 2.5>	Muneribus, tibi pampineo grauidus autumno
<verg. geor. 2.6>	Floret ager, spumat plenis uindemia labris),
<verg. geor. 2.7>	Huc, pater o Lenaee, ueni nudataque musto
<verg. geor. 2.8>	Tinge nouo mecum direptis crura coturnis.
<verg. geor. 2.9>	Principio arboribus uaria est natura creandis.
<verg. geor. 2.10>	Namque aliae nullis hominum cogentibus ipsae
<verg. geor. 2.11>	Sponte sua ueniunt camposque et flumina late
<verg. geor. 2.12>	Curua tenent, ut molle siler lentaeque genistae,
<verg. geor. 2.13>	Populus et glauca canentia fronde salicta;
<verg. geor. 2.14>	Pars autem posito surgunt de semine, ut altae
<verg. geor. 2.15>	Castaneae nemorumque Ioui quae maxima frondet
<verg. geor. 2.16>	Aesculus atque habitae Grais oracula quercus.
<verg. geor. 2.17>	Pullulat ab radice aliis densissima silua,
<verg. geor. 2.18>	Vt cerasis ulmisque; etiam Parnasia laurus
<verg. geor. 2.19>	Parua sub ingenti matris se subicit umbra.
<verg. geor. 2.20>	Hos natura modos primum dedit, his genus omne
<verg. geor. 2.21>	Siluarum fruticumque uiret nemorumque sacrorum:
<verg. geor. 2.22>	Sunt alii, quos ipse uia sibi repperit usus:
<verg. geor. 2.23>	Hic plantas tenero abscindens de corpore matrum
<verg. geor. 2.24>	Deposuit sulcis, hic stirpes obruit aruo
<verg. geor. 2.25>	Quadrifidasque sudes et acuto robore uallos.
<verg. geor. 2.26>	Siluarumque aliae pressos propaginis arcus
<verg. geor. 2.27>	Exspectant et uiua sua plantaria terra;
<verg. geor. 2.28>	Nil radicis egent aliae, summumque putator
<verg. geor. 2.29>	Haud dubitat terrae referens mandare cacumen.
<verg. geor. 2.30>	Quin et caudicibus sectis (mirabile dictu)
<verg. geor. 2.31>	Truditur e sicco radix oleagina ligno.
<verg. geor. 2.32>	Et saepe alterius ramos impune uidemus
<verg. geor. 2.33>	Vertere in alterius mutatamque insita mala
<verg. geor. 2.34>	Ferre pirum et prunis lapidosa rubescere corna.
<verg. geor. 2.35>	Quare agite o proprios generatim discite cultus,
<verg. geor. 2.36>	Agricolae, fructusque feros mollite colendo,
<verg. geor. 2.37>	Neu segnes iaceant terrae. Iuuat Ismara Baccho
<verg. geor. 2.38>	Conserere atque olea magnum uestire Taburnum.
<verg. geor. 2.39>	Tuque ades inceptumque una decurre laborem,
<verg. geor. 2.40>	O decus, o famae merito pars maxima nostrae,
<verg. geor. 2.41>	Maecenas, pelagoque uolans da uela patenti.
<verg. geor. 2.42>	Non ego cuncta meis amplecti uersibus opto,
<verg. geor. 2.43>	Non, mihi si linguae centum sint oraque centum,
<verg. geor. 2.44>	Ferrea uox. Ades et primi lege litoris oram;
<verg. geor. 2.45>	In manibus terrae. Non hic te carmine ficto
<verg. geor. 2.46>	Atque per ambages et longa exorsa tenebo.
<verg. geor. 2.47>	Sponte sua quae se tollunt in luminis oras,
<verg. geor. 2.48>	Infecunda quidem, sed laeta et fortia surgunt;
<verg. geor. 2.49>	Quippe solo natura subest. Tamen haec quoque, si quis
<verg. geor. 2.50>	Inserat aut scrobibus mandet mutata subactis,
<verg. geor. 2.51>	Exuerint siluestrem animum cultuque frequenti
<verg. geor. 2.52>	In quascumque uoles artes, haud tarda sequentur.
<verg. geor. 2.53>	Nec non et, sterilis quae stirpibus exit ab imis,
<verg. geor. 2.54>	Hoc faciat, uacuos si sit digesta per agros;
<verg. geor. 2.55>	Nunc altae frondes et rami matris opacant
<verg. geor. 2.56>	Crescentique adimunt fetus uruntque ferentem.
<verg. geor. 2.57>	Iam quae seminibus iactis se sustulit arbos
<verg. geor. 2.58>	Tarda uenit seris factura nepotibus umbram,
<verg. geor. 2.59>	Pomaque degenerant sucos oblita priores,
<verg. geor. 2.60>	Et turpis auibus praedam fert uua racemos.
<verg. geor. 2.61>	Scilicet omnibus est labor impendendus, et omnes
<verg. geor. 2.62>	Cogendae in sulcum ac multa mercede domandae.
<verg. geor. 2.63>	Sed truncis oleae melius, propagine uites
<verg. geor. 2.64>	Respondent, solido Paphiae de robore myrtus,
<verg. geor. 2.65>	Plantis edurae coryli. Nascuntur et ingens
<verg. geor. 2.66>	Fraxinus Herculeaeque arbos umbrosa coronae
<verg. geor. 2.67>	Chaoniique patris glandes; etiam ardua palma
<verg. geor. 2.68>	Nascitur et casus abies uisura marinos.
<verg. geor. 2.69>	Inseritur uero et fetu nucis arbutus horrida,
<verg. geor. 2.70>	Et steriles platani malos gessere ualentis;
<verg. geor. 2.71>	Castaneae fagus ornusque incanuit albo
<verg. geor. 2.72>	Flore piri glandemque sues fregere sub ulmis.
<verg. geor. 2.73>	Nec modus inserere atque oculos imponere simplex.
<verg. geor. 2.74>	Nam, qua se medio trudunt de cortice gemmae
<verg. geor. 2.75>	Et tenuis rumpunt tunicas, angustus in ipso
<verg. geor. 2.76>	Fit nodo sinus; huc aliena ex arbore germen
<verg. geor. 2.77>	Includunt udoque docent inolescere libro.
<verg. geor. 2.78>	Aut rursum enodes trunci resecantur, et alte
<verg. geor. 2.79>	Finditur in solidum cuneis uia, deinde feraces
<verg. geor. 2.80>	Plantae immittuntur; nec longum tempus, et ingens
<verg. geor. 2.81>	Exiit ad caelum ramis felicibus arbos
<verg. geor. 2.82>	Miratastque nouas frondes et non sua poma.
<verg. geor. 2.83>	Praeterea genus haud unum nec fortibus ulmis
<verg. geor. 2.84>	Nec salici lotoque nec Idaeis cyparissis,
<verg. geor. 2.85>	Nec pingues unam in faciem nascuntur oliuae,
<verg. geor. 2.86>	Orchades et radii et amara pausia baca,
<verg. geor. 2.87>	Pomaque et Alcinoi siluae, nec surculus idem
<verg. geor. 2.88>	Crustumiis Syriisque piris grauibusque uolemis.
<verg. geor. 2.89>	Non eadem arboribus pendet uindemia nostris
<verg. geor. 2.90>	Quam Methymnaeo carpit de palmite Lesbos;
<verg. geor. 2.91>	Sunt Thasiae uites, sunt et Mareotides albae,
<verg. geor. 2.92>	Pinguibus hae terris habiles, leuioribus illae,
<verg. geor. 2.93>	Et passo psithia utilior tenuisque lageos
<verg. geor. 2.94>	Temptatura pedes olim uincturaque linguam,
<verg. geor. 2.95>	Purpureae preciaeque, et quo te carmine dicam
<verg. geor. 2.96>	Raetica? nec cellis ideo contende Falernis.
<verg. geor. 2.97>	Sunt et Aminneae uites, firmissima uina,
<verg. geor. 2.98>	Tmolius adsurgit quibus et rex ipse Phanaeus,
<verg. geor. 2.99>	Argitisque minor; cui non certauerit ulla
<verg. geor. 2.100>	Aut tantum fluere aut totidem durare per annos.
<verg. geor. 2.101>	Non ego te, dis et mensis accepta secundis,
<verg. geor. 2.102>	Transierim, Rhodia et tumidis Bumaste racemis.
<verg. geor. 2.103>	Sed neque quam multae species nec nomina quae sint
<verg. geor. 2.104>	Est numerus, neque enim numero comprendere refert;
<verg. geor. 2.105>	Quem qui scire uelit, Libyci uelit aequoris idem
<verg. geor. 2.106>	Discere quam multae Zephyro turbentur harenae
<verg. geor. 2.107>	Aut ubi nauigiis uiolentior incidit Eurus,
<verg. geor. 2.108>	Nosse quot Ionii ueniant ad litora fluctus.
<verg. geor. 2.109>	Nec uero terrae ferre omnes omnia possunt.
<verg. geor. 2.110>	Fluminibus salices crassisque paludibus alni
<verg. geor. 2.111>	Nascuntur, steriles saxosis montibus orni;
<verg. geor. 2.112>	Litora myrtetis laetissima; denique apertos
<verg. geor. 2.113>	Bacchus amat colles, Aquilonem et frigora taxi.
<verg. geor. 2.114>	Aspice et extremis domitum cultoribus orbem
<verg. geor. 2.115>	Eoasque domos Arabum pictosque Gelonos:
<verg. geor. 2.116>	Diuisae arboribus patriae. Sola India nigrum
<verg. geor. 2.117>	Fert hebenum, solis est turea uirga Sabaeis.
<verg. geor. 2.118>	Quid tibi odorato referam sudantia ligno
<verg. geor. 2.119>	Balsamaque et bacas semper frondentis acanthi?
<verg. geor. 2.120>	Quid nemora Aethiopum molli canentia lana,
<verg. geor. 2.121>	Velleraque ut foliis depectant tenuia Seres?
<verg. geor. 2.122>	Aut quos Oceano propior gerit India lucos,
<verg. geor. 2.123>	Extremi sinus orbis, ubi aera uincere summum
<verg. geor. 2.124>	Arboris haud ullae iactu potuere sagittae?
<verg. geor. 2.125>	Et gens illa quidem sumptis non tarda pharetris.
<verg. geor. 2.126>	Media fert tristis sucos tardumque saporem
<verg. geor. 2.127>	Felicis mali, quo non praesentius ullum,
<verg. geor. 2.128>	Pocula si quando saeuae infecere nouercae,
<verg. geor. 2.129>	[Miscueruntque herbas et non innoxia uerba]
<verg. geor. 2.130>	Auxilium uenit ac membris agit atra uenena.
<verg. geor. 2.131>	Ipsa ingens arbos faciemque simillima lauro
<verg. geor. 2.132>	Et, si non alium late iactaret odorem,
<verg. geor. 2.133>	Laurus erat: folia haut ullis labentia uentis,
<verg. geor. 2.134>	Flos ad prima tenax; animas et olentia Medi
<verg. geor. 2.135>	Ora fouent illo et senibus medicantur anhelis.
<verg. geor. 2.136>	Sed neque Medorum siluae, ditissima terra,
<verg. geor. 2.137>	Nec pulcher Ganges atque auro turbidus Hermus
<verg. geor. 2.138>	Laudibus Italiae certent, non Bactra neque Indi
<verg. geor. 2.139>	Totaque turiferis Panchaia pinguis harenis.
<verg. geor. 2.140>	Haec loca non tauri spirantes naribus ignem
<verg. geor. 2.141>	Inuertere satis immanis dentibus hydri,
<verg. geor. 2.142>	Nec galeis densisque uirum seges horruit hastis;
<verg. geor. 2.143>	Sed grauidae fruges et Bacchi Massicus umor
<verg. geor. 2.144>	Impleuere; tenent oleae armentaque laeta.
<verg. geor. 2.145>	Hinc bellator equus campo sese arduus infert,
<verg. geor. 2.146>	Hinc albi, Clitumne, greges et maxima taurus
<verg. geor. 2.147>	Victima, saepe tuo perfusi flumine sacro
<verg. geor. 2.148>	Romanos ad templa deum duxere triumphos.
<verg. geor. 2.149>	Hic uer adsiduum atque alienis mensibus aestas:
<verg. geor. 2.150>	Bis grauidae pecudes, bis pomis utilis arbos.
<verg. geor. 2.151>	At rabidae tigres absunt et saeua leonum
<verg. geor. 2.152>	Semina, nec miseros fallunt aconita legentis,
<verg. geor. 2.153>	Nec rapit immensos orbis per humum neque tanto
<verg. geor. 2.154>	Squameus in spiram tractu se colligit anguis.
<verg. geor. 2.155>	Adde tot egregias urbes operumque laborem,
<verg. geor. 2.156>	Tot congesta manu praeruptis oppida saxis
<verg. geor. 2.157>	Fluminaque antiquos subterlabentia muros.
<verg. geor. 2.158>	An mare quod supra memorem, quodque alluit infra?
<verg. geor. 2.159>	Anne lacus tantos? te, Lari maxime, teque,
<verg. geor. 2.160>	Fluctibus et fremitu adsurgens Benace marino?
<verg. geor. 2.161>	An memorem portus Lucrinoque addita claustra
<verg. geor. 2.162>	Atque indignatum magnis stridoribus aequor,
<verg. geor. 2.163>	Iulia qua ponto longe sonat unda refuso
<verg. geor. 2.164>	Tyrrhenusque fretis immittitur aestus Auernis?
<verg. geor. 2.165>	Haec eadem argenti riuos aerisque metalla
<verg. geor. 2.166>	Ostendit uenis atque auro plurima fluxit.
<verg. geor. 2.167>	Haec genus acre uirum, Marsos pubemque Sabellam
<verg. geor. 2.168>	Assuetumque malo Ligurem Volscosque uerutos,
<verg. geor. 2.169>	Extulit, haec Decios, Marios magnosque Camillos,
<verg. geor. 2.170>	Scipiadas duros bello et te, maxime Caesar,
<verg. geor. 2.171>	Qui nunc extremis Asiae iam uictor in oris
<verg. geor. 2.172>	Imbellem auertis Romanis arcibus Indum.
<verg. geor. 2.173>	Salue, magna parens frugum, Saturnia tellus,
<verg. geor. 2.174>	Magna uirum: tibi res antiquae laudis et artem
<verg. geor. 2.175>	Ingredior sanctos ausus recludere fontis
<verg. geor. 2.176>	Ascraeumque cano Romana per oppida carmen.
<verg. geor. 2.177>	Nunc locus aruorum ingeniis, quae robora cuique,
<verg. geor. 2.178>	Quis color et quae sit rebus natura ferendis.
<verg. geor. 2.179>	Difficiles primum terrae collesque maligni,
<verg. geor. 2.180>	Tenuis ubi argilla et dumosis calculus aruis,
<verg. geor. 2.181>	Palladia gaudent silua uiuacis oliuae;
<verg. geor. 2.182>	Indiciost tractu surgens oleaster eodem
<verg. geor. 2.183>	Plurimus et strati bacis siluestribus agri.
<verg. geor. 2.184>	At quae pinguis humus dulcique uligine laeta
<verg. geor. 2.185>	Quique frequens herbis et fertilis ubere campus
<verg. geor. 2.186>	(Qualem saepe caua montis conualle solemus
<verg. geor. 2.187>	Despicere; huc summis liquuntur rupibus amnes
<verg. geor. 2.188>	Felicemque trahunt limum) quique editus Austro
<verg. geor. 2.189>	Et filicem curuis inuisam pascit aratris:
<verg. geor. 2.190>	Hic tibi praeualidas olim multoque fluentis
<verg. geor. 2.191>	Sufficiet Baccho uitis, hic fertilis uuae,
<verg. geor. 2.192>	Hic laticis, qualem pateris libamus et auro,
<verg. geor. 2.193>	Inflauit cum pinguis ebur Tyrrhenus ad aras
<verg. geor. 2.194>	Lancibus et pandis fumantia reddimus exta.
<verg. geor. 2.195>	Sin armenta magis studium uitulosque tueri
<verg. geor. 2.196>	Aut ouium fetum aut urentis culta capellas,
<verg. geor. 2.197>	Saltus et saturi petito longinqua Tarenti
<verg. geor. 2.198>	Et qualem infelix amisit Mantua campum
<verg. geor. 2.199>	Pascentem niueos herboso flumine cycnos;
<verg. geor. 2.200>	Non liquidi gregibus fontes, non gramina derunt,
<verg. geor. 2.201>	Et quantum longis carpent armenta diebus
<verg. geor. 2.202>	Exigua tantum gelidus ros nocte reponet.
<verg. geor. 2.203>	Nigra fere et presso pinguis sub uomere terra
<verg. geor. 2.204>	Et cui putre solum (namque hoc imitamur arando),
<verg. geor. 2.205>	Optima frumentis (non ullo ex aequore cernes
<verg. geor. 2.206>	Plura domum tardis decedere plaustra iuuencis)
<verg. geor. 2.207>	Aut unde iratus siluam deuexit arator
<verg. geor. 2.208>	Et nemora euertit multos ignaua per annos
<verg. geor. 2.209>	Antiquasque domos auium cum stirpibus imis
<verg. geor. 2.210>	Eruit: illae altum nidis petiere relictis,
<verg. geor. 2.211>	At rudis enituit impulso uomere campus.
<verg. geor. 2.212>	Nam ieiuna quidem cliuosi glarea ruris
<verg. geor. 2.213>	Vix humilis apibus casias roremque ministrat,
<verg. geor. 2.214>	Et tofus scaber et nigris exesa chelydris
<verg. geor. 2.215>	Creta negant alios aeque serpentibus agros
<verg. geor. 2.216>	Dulcem ferre cibum et curuas praebere latebras.
<verg. geor. 2.217>	Quae tenuem exhalat nebulam fumosque uolucris
<verg. geor. 2.218>	Et bibit umorem et, cum uolt, ex se ipsa remittit
<verg. geor. 2.219>	Quaeque suo semper uiridi se gramine uestit
<verg. geor. 2.220>	Nec scabie et salsa laedit robigine ferrum,
<verg. geor. 2.221>	Illa tibi laetis intexet uitibus ulmos,
<verg. geor. 2.222>	Illa ferax oleo est, illam experiere colendo
<verg. geor. 2.223>	Et facilem pecori et patientem uomeris unci:
<verg. geor. 2.224>	Talem diues arat Capua et uicina Vesaeuo
<verg. geor. 2.225>	Ora iugo et uacuis Clanius non aequos Acerris.
<verg. geor. 2.226>	Nunc, quo quamque modo possis cognoscere, dicam.
<verg. geor. 2.227>	Rara sit an supra morem si densa requires
<verg. geor. 2.228>	(Altera frumentis quoniam fauet, altera Baccho,
<verg. geor. 2.229>	Densa magis Cereri, rarissima quaeque Lyaeo),
<verg. geor. 2.230>	Ante locum capies oculis alteque iubebis
<verg. geor. 2.231>	In solido puteum demitti omnemque repones
<verg. geor. 2.232>	Rursus humum et pedibus summas aequabis harenas.
<verg. geor. 2.233>	Si derunt, rarum pecorique et uitibus almis
<verg. geor. 2.234>	Aptius uber erit; sin in sua posse negabunt
<verg. geor. 2.235>	Ire loca et scrobibus superabit terra repletis,
<verg. geor. 2.236>	Spissus ager: glaebas cunctantis crassaque terga
<verg. geor. 2.237>	Exspecta et ualidis terram proscinde iuuencis.
<verg. geor. 2.238>	Salsa autem tellus et quae perhibetur amara
<verg. geor. 2.239>	(Frugibus infelix ea, nec mansuescit arando
<verg. geor. 2.240>	Nec Baccho genus aut pomis sua nomina seruat)
<verg. geor. 2.241>	Tale dabit specimen. Tu spisso uimine quallos
<verg. geor. 2.242>	Colaque prelorum fumosis deripe tectis;
<verg. geor. 2.243>	Huc ager ille malus dulcesque a fontibus undae
<verg. geor. 2.244>	Ad plenum calcentur: aqua eluctabitur omnis
<verg. geor. 2.245>	Scilicet et grandes ibunt per uimina guttae;
<verg. geor. 2.246>	At sapor indicium faciet manifestus et ora
<verg. geor. 2.247>	Tristia temptantum sensu torquebit amaro.
<verg. geor. 2.248>	Pinguis item quae sit tellus, hoc denique pacto
<verg. geor. 2.249>	Discimus: haut umquam manibus iactata fatiscit,
<verg. geor. 2.250>	Sed picis in morem ad digitos lentescit habendo.
<verg. geor. 2.251>	Vmida maiores herbas alit ipsaque iusto
<verg. geor. 2.252>	Laetior. A, nimium ne sit mihi fertilis illa,
<verg. geor. 2.253>	Nec se praeualidam primis ostendat aristis!
<verg. geor. 2.254>	Quae grauis est, ipso tacitam se pondere prodit,
<verg. geor. 2.255>	Quaeque leuis. Promptum est oculis praediscere nigram,
<verg. geor. 2.256>	Et quis cui color. At sceleratum exquirere frigus
<verg. geor. 2.257>	Difficilest; piceae tantum taxique nocentes
<verg. geor. 2.258>	Interdum aut hederae pandunt uestigia nigrae.
<verg. geor. 2.259>	His animaduersis terram multo ante memento
<verg. geor. 2.260>	Excoquere et magnos scrobibus concidere montis,
<verg. geor. 2.261>	Ante supinatas Aquiloni ostendere glaebas
<verg. geor. 2.262>	Quam laetum infodias uitis genus. Optima putri
<verg. geor. 2.263>	Arua solo: id uenti curant gelidaeque pruinae
<verg. geor. 2.264>	Et labefacta mouens robustus iugera fossor.
<verg. geor. 2.265>	At si quos haud ulla uiros uigilantia fugit,
<verg. geor. 2.266>	Ante locum similem exquirunt, ubi prima paretur
<verg. geor. 2.267>	Arboribus seges et quo mox digesta feratur,
<verg. geor. 2.268>	Mutatam ignorent subito ne semina matrem.
<verg. geor. 2.269>	Quin etiam caeli regionem in cortice signant,
<verg. geor. 2.270>	Vt, quo quaeque modo steterit, qua parte calores
<verg. geor. 2.271>	Austrinos tulerit, quae terga obuerterit axi,
<verg. geor. 2.272>	Restituant: adeo in teneris consuescere multum est.
<verg. geor. 2.273>	Collibus an plano melius sit ponere uitem,
<verg. geor. 2.274>	Quaere prius. Si pinguis agros metabere campi,
<verg. geor. 2.275>	Densa sere: in denso non segnior ubere Bacchus;
<verg. geor. 2.276>	Sin tumulis adcliue solum collisque supinos,
<verg. geor. 2.277>	Indulge ordinibus; nec setius omnis in unguem
<verg. geor. 2.278>	Arboribus positis secto uia limite quadret,
<verg. geor. 2.279>	Vt saepe ingenti bello cum longa cohortis
<verg. geor. 2.280>	Explicuit legio et campo stetit agmen aperto,
<verg. geor. 2.281>	Derectaeque acies ac late fluctuat omnis
<verg. geor. 2.282>	Aere renidenti tellus, necdum horrida miscent
<verg. geor. 2.283>	Proelia, sed dubius mediis Mars errat in armis.
<verg. geor. 2.284>	Omnia sint paribus numeris dimensa uiarum,
<verg. geor. 2.285>	Non animum modo uti pascat prospectus inanem,
<verg. geor. 2.286>	Sed quia non aliter uiris dabit omnibus aequas
<verg. geor. 2.287>	Terra, neque in uacuum poterunt se extendere rami.
<verg. geor. 2.288>	Forsitan et, scrobibus quae sint fastigia, quaeras.
<verg. geor. 2.289>	Ausim uel tenui uitem committere sulco;
<verg. geor. 2.290>	Altior ac penitus terrae defigitur arbos,
<verg. geor. 2.291>	Aesculus in primis, quae, quantum uertice ad auras
<verg. geor. 2.292>	Aetherias, tantum radice in Tartara tendit.
<verg. geor. 2.293>	Ergo non hiemes illam, non flabra neque imbres
<verg. geor. 2.294>	Conuellunt; immota manet multosque nepotes,
<verg. geor. 2.295>	Multa uirum uoluens durando saecula uincit;
<verg. geor. 2.296>	Tum fortis late ramos et bracchia pandens
<verg. geor. 2.297>	Huc illuc media ipsa ingentem sustinet umbram.
<verg. geor. 2.298>	Neue tibi ad solem uergant uineta cadentem
<verg. geor. 2.299>	Neue inter uitis corylum sere neue flagella
<verg. geor. 2.300>	Summa pete aut summa defringe ex arbore plantas
<verg. geor. 2.301>	(Tantus amor terrae) neu ferro laede retunso
<verg. geor. 2.302>	Semina neue oleae siluestris insere truncos.
<verg. geor. 2.303>	Nam saepe incautis pastoribus excidit ignis,
<verg. geor. 2.304>	Qui furtim pingui primum sub cortice tectus
<verg. geor. 2.305>	Robora comprendit, frondesque elapsus in altas
<verg. geor. 2.306>	Ingentem caelo sonitum dedit; inde secutus
<verg. geor. 2.307>	Per ramos uictor perque alta cacumina regnat
<verg. geor. 2.308>	Et totum inuoluit flammis nemus et ruit atram
<verg. geor. 2.309>	Ad caelum picea crassus caligine nubem,
<verg. geor. 2.310>	Praesertim si tempestas a uertice siluis
<verg. geor. 2.311>	Incubuit glomeratque ferens incendia uentus.
<verg. geor. 2.312>	Hoc ubi, non a stirpe ualent caesaeque reuerti
<verg. geor. 2.313>	Possunt atque ima similes reuirescere terra;
<verg. geor. 2.314>	Infelix superat foliis oleaster amaris.
<verg. geor. 2.315>	Nec tibi tam prudens quisquam persuadeat auctor
<verg. geor. 2.316>	Tellurem Borea rigidam spirante mouere.
<verg. geor. 2.317>	Rura gelu tunc claudit hiemps, nec semine iacto
<verg. geor. 2.318>	Concretam patitur radicem affigere terrae.
<verg. geor. 2.319>	Optima uinetis satio, cum uere rubente
<verg. geor. 2.320>	Candida uenit auis longis inuisa colubris,
<verg. geor. 2.321>	Prima uel autumni sub frigora, cum rapidus Sol
<verg. geor. 2.322>	Nondum hiemem contingit equis, iam praeterit aestas.
<verg. geor. 2.323>	Ver adeo frondi nemorum, uer utile siluis;
<verg. geor. 2.324>	Vere tument terrae et genitalia semina poscunt.
<verg. geor. 2.325>	Tum pater omnipotens fecundis imbribus Aether
<verg. geor. 2.326>	Coniugis in gremium laetae descendit, et omnis
<verg. geor. 2.327>	Magnus alit magno commixtus corpore fetus.
<verg. geor. 2.328>	Auia tum resonant auibus uirgulta canoris
<verg. geor. 2.329>	Et Venerem certis repetunt armenta diebus;
<verg. geor. 2.330>	Parturit almus ager Zephyrique tepentibus auris
<verg. geor. 2.331>	Laxant arua sinus; superat tener omnibus umor,
<verg. geor. 2.332>	Inque nouos soles audent se gramina tuto
<verg. geor. 2.333>	Credere, nec metuit surgentis pampinus Austros
<verg. geor. 2.334>	Aut actum caelo magnis Aquilonibus imbrem,
<verg. geor. 2.335>	Sed trudit gemmas et frondes explicat omnis.
<verg. geor. 2.336>	Non alios prima crescentis origine mundi
<verg. geor. 2.337>	Inluxisse dies aliumue habuisse tenorem
<verg. geor. 2.338>	Crediderim; uer illud erat, uer magnus agebat
<verg. geor. 2.339>	Orbis et hibernis parcebant flatibus Euri,
<verg. geor. 2.340>	Cum primae lucem pecudes haussere uirumque
<verg. geor. 2.341>	Terrea progenies duris caput extulit aruis
<verg. geor. 2.342>	Immissaeque ferae siluis et sidera caelo.
<verg. geor. 2.343>	Nec res hunc tenerae possent perferre laborem,
<verg. geor. 2.344>	Si non tanta quies iret frigusque caloremque
<verg. geor. 2.345>	Inter et exciperet caeli indulgentia terras.
<verg. geor. 2.346>	Quod superest, quaecumque premes uirgulta per agros
<verg. geor. 2.347>	Sparge fimo pingui et multa memor occule terra
<verg. geor. 2.348>	Aut lapidem bibulum aut squalentis infode conchas;
<verg. geor. 2.349>	Inter enim labentur aquae tenuisque subibit
<verg. geor. 2.350>	Halitus atque animos tollent sata. Iamque reperti
<verg. geor. 2.351>	Qui saxo super atque ingentis pondere testae
<verg. geor. 2.352>	Vrguerent; hoc effusos munimen ad imbres,
<verg. geor. 2.353>	Hoc, ubi hiulca siti findit Canis aestifer arua.
<verg. geor. 2.354>	Seminibus positis superest diducere terram
<verg. geor. 2.355>	Saepius ad capita et duros iactare bidentis
<verg. geor. 2.356>	Aut presso exercere solum sub uomere et ipsa
<verg. geor. 2.357>	Flectere luctantis inter uineta iuuencos,
<verg. geor. 2.358>	Tum leuis calamos et rassae hastilia uirgae
<verg. geor. 2.359>	Fraxineasque aptare sudes furcasque ualentis,
<verg. geor. 2.360>	Viribus eniti quarum et contemnere uentos
<verg. geor. 2.361>	Adsuescant summasque sequi tabulata per ulmos.
<verg. geor. 2.362>	Ac dum prima nouis adolescit frondibus aetas,
<verg. geor. 2.363>	Parcendum teneris, et dum se laetus ad auras
<verg. geor. 2.364>	Palmes agit laxis per purum immissus habenis,
<verg. geor. 2.365>	Ipsa acie nondum falcis temptanda, sed uncis
<verg. geor. 2.366>	Carpendae manibus frondes interque legendae.
<verg. geor. 2.367>	Inde ubi iam ualidis amplexae stirpibus ulmos
<verg. geor. 2.368>	Exierint, tum stringe comas, tum bracchia tonde
<verg. geor. 2.369>	(Ante reformidant ferrum), tum denique dura
<verg. geor. 2.370>	Exerce imperia et ramos compesce fluentis.
<verg. geor. 2.371>	Texendae saepes etiam et pecus omne tenendum,
<verg. geor. 2.372>	Praecipue dum frons tenera imprudensque laborum:
<verg. geor. 2.373>	Cui super indignas hiemes solemque potentem
<verg. geor. 2.374>	Siluestres uri adsidue capreaeque sequaces
<verg. geor. 2.375>	Inludunt, pascuntur oues auidaeque iuuencae;
<verg. geor. 2.376>	Frigora nec tantum cana concreta pruina
<verg. geor. 2.377>	Aut grauis incumbens scopulis arentibus aestas,
<verg. geor. 2.378>	Quantum illi nocuere greges durique uenenum
<verg. geor. 2.379>	Dentis et admorso signata in stirpe cicatrix.
<verg. geor. 2.380>	Non aliam ob culpam Baccho caper omnibus aris
<verg. geor. 2.381>	Caeditur et ueteres ineunt proscaenia ludi,
<verg. geor. 2.382>	Praemiaque ingeniis pagos et compita circum
<verg. geor. 2.383>	Thesidae posuere atque inter pocula laeti
<verg. geor. 2.384>	Mollibus in pratis unctos saluere per utres.
<verg. geor. 2.385>	Nec non Ausonii, Troia gens missa, coloni
<verg. geor. 2.386>	Versibus incomptis ludunt risuque soluto
<verg. geor. 2.387>	Oraque corticibus sumunt horrenda cauatis
<verg. geor. 2.388>	Et te, Bacche, uocant per carmina laeta tibique
<verg. geor. 2.389>	Oscilla ex alta suspendunt mollia pinu.
<verg. geor. 2.390>	Hinc omnis largo pubescit uinea fetu,
<verg. geor. 2.391>	Complentur uallesque cauae saltusque profundi
<verg. geor. 2.392>	Et quocumque deus circum caput egit honestum.
<verg. geor. 2.393>	Ergo rite suum Baccho dicemus honorem
<verg. geor. 2.394>	Carminibus patriis lancesque et liba feremus,
<verg. geor. 2.395>	Et ductus cornu stabit sacer hircus ad aram
<verg. geor. 2.396>	Pinguiaque in ueribus torrebimus exta colurnis.
<verg. geor. 2.397>	Est etiam ille labor curandis uitibus alter,
<verg. geor. 2.398>	Cui numquam exhausti satis est: namque omne quotannis
<verg. geor. 2.399>	Terque quaterque solum scindendum glebaque uersis
<verg. geor. 2.400>	Aeternum frangenda bidentibus, omne leuandum
<verg. geor. 2.401>	Fronde nemus. Redit agricolis labor actus in orbem,
<verg. geor. 2.402>	Atque in se sua per uestigia uoluitur annus.
<verg. geor. 2.403>	Ac iam olim, seras posuit cum uinea frondes
<verg. geor. 2.404>	Frigidus et siluis Aquilo decussit honorem,
<verg. geor. 2.405>	Iam tum acer curas uenientem extendit in annum
<verg. geor. 2.406>	Rusticus et curuo Saturni dente relictam
<verg. geor. 2.407>	Persequitur uitem attondens fingitque putando.
<verg. geor. 2.408>	Primus humum fodito, primus deuecta cremato
<verg. geor. 2.409>	Sarmenta et uallos primus sub tecta referto;
<verg. geor. 2.410>	Postremus metito. Bis uitibus ingruit umbra,
<verg. geor. 2.411>	Bis segetem densis obducunt sentibus herbae;
<verg. geor. 2.412>	Durus uterque labor: laudato ingentia rura,
<verg. geor. 2.413>	Exiguum colito. Nec non etiam aspera rusti
<verg. geor. 2.414>	Vimina per siluam et ripis fluuialis harundo
<verg. geor. 2.415>	Caeditur, incultique exercet cura salicti.
<verg. geor. 2.416>	Iam uinctae uites, iam falcem arbusta reponunt,
<verg. geor. 2.417>	Iam canit effectos extremus uinitor antes:
<verg. geor. 2.418>	Sollicitanda tamen tellus puluisque mouendus
<verg. geor. 2.419>	Et iam maturis metuendus Iuppiter uuis.
<verg. geor. 2.420>	Contra non ullast oleis cultura, neque illae
<verg. geor. 2.421>	Procuruam exspectant falcem rastrosque tenacis,
<verg. geor. 2.422>	Cum semel haeserunt aruis aurasque tulerunt;
<verg. geor. 2.423>	Ipsa satis tellus, cum dente recluditur unco,
<verg. geor. 2.424>	Sufficit umorem et grauidas, cum uomere, fruges.
<verg. geor. 2.425>	Hoc pinguem et placitam Paci nutritor oliuam.
<verg. geor. 2.426>	Poma quoque, ut primum truncos sensere ualentis
<verg. geor. 2.427>	Et uiris habuere suas, ad sidera raptim
<verg. geor. 2.428>	Vi propria nituntur opisque haut indiga nostrae.
<verg. geor. 2.429>	Nec minus interea fetu nemus omne grauescit,
<verg. geor. 2.430>	Sanguineisque inculta rubent auiaria bacis;
<verg. geor. 2.431>	Tondentur cytisi, taedas silua alta ministrat,
<verg. geor. 2.432>	Pascunturque ignes nocturni et lumina fundunt.
<verg. geor. 2.433>	Et dubitant homines serere atque impendere curam?
<verg. geor. 2.434>	Quid maiora sequar? salices humilesque genistae
<verg. geor. 2.435>	Aut illae pecori frondem aut pastoribus umbram
<verg. geor. 2.436>	Sufficiunt saepemque satis et pabula melli.
<verg. geor. 2.437>	Et iuuat undantem buxo spectare Cytorum
<verg. geor. 2.438>	Naryciaeque picis lucos, iuuat arua uidere
<verg. geor. 2.439>	Non rastris, hominum non ulli obnoxia curae.
<verg. geor. 2.440>	Ipsae Caucasio steriles in uertice siluae,
<verg. geor. 2.441>	Quas animosi Euri adsidue franguntque feruntque,
<verg. geor. 2.442>	Dant alios aliae fetus, dant utile lignum
<verg. geor. 2.443>	Nauigiis pinos, domibus cedrumque cupressosque;
<verg. geor. 2.444>	Hinc radios triuere rotis, hinc tympana plaustris
<verg. geor. 2.445>	Agricolae et pandas ratibus posuere carinas.
<verg. geor. 2.446>	Viminibus salices fecundae, frondibus ulmi;
<verg. geor. 2.447>	At myrtus ualidis hastilibus et bona bello
<verg. geor. 2.448>	Cornus; Ityraeos taxi torquentur in arcus.
<verg. geor. 2.449>	Nec tiliae leues aut torno rasile buxum
<verg. geor. 2.450>	Non formam accipiunt ferroque cauantur acuto.
<verg. geor. 2.451>	Nec non et torrentem undam leuis innatat alnus
<verg. geor. 2.452>	Missa Pado, nec non et apes examina condunt
<verg. geor. 2.453>	Corticibusque cauis uitiosaeque ilicis aluo.
<verg. geor. 2.454>	Quid memorandum aeque Baccheia dona tulerunt?
<verg. geor. 2.455>	Bacchus et ad culpam causas dedit; ille furentis
<verg. geor. 2.456>	Centauros leto domuit, Rhoecumque Pholumque
<verg. geor. 2.457>	Et magno Hylaeum Lapithis cratere minantem.
<verg. geor. 2.458>	O fortunatos nimium, sua si bona norint,
<verg. geor. 2.459>	Agricolas! quibus ipsa procul discordibus armis
<verg. geor. 2.460>	Fundit humo facilem uictum iustissima tellus.
<verg. geor. 2.461>	Si non ingentem foribus domus alta superbis
<verg. geor. 2.462>	Mane salutantum totis uomit aedibus undam
<verg. geor. 2.463>	Nec uarios inhiant pulchra testudine postes
<verg. geor. 2.464>	Inlusasque auro uestis Ephyreiaque aera
<verg. geor. 2.465>	Alba neque Assyrio fucatur lana ueneno
<verg. geor. 2.466>	Nec casia liquidi corrumpitur usus oliui,
<verg. geor. 2.467>	At secura quies et nescia fallere uita,
<verg. geor. 2.468>	Diues opum uariarum, at latis otia fundis,
<verg. geor. 2.469>	Speluncae uiuique lacus et frigida tempe
<verg. geor. 2.470>	Mugitusque boum mollesque sub arbore somni
<verg. geor. 2.471>	Non absunt; illic saltus ac lustra ferarum
<verg. geor. 2.472>	Et patiens operum exiguoque adsueta iuuentus,
<verg. geor. 2.473>	Sacra deum sanctique patres; extrema per illos
<verg. geor. 2.474>	Iustitia excedens terris uestigia fecit.
<verg. geor. 2.475>	Me uero primum dulces ante omnia Musae,
<verg. geor. 2.476>	Quarum sacra fero ingenti percussus amore,
<verg. geor. 2.477>	Accipiant caelique uias et sidera monstrent,
<verg. geor. 2.478>	Defectus solis uarios lunaeque labores,
<verg. geor. 2.479>	Vnde tremor terris, qua ui maria alta tumescant
<verg. geor. 2.480>	Obicibus ruptis rursusque in se ipsa residant,
<verg. geor. 2.481>	Quid tantum Oceano properent se tinguere soles
<verg. geor. 2.482>	Hiberni, uel quae tardis mora noctibus obstet.
<verg. geor. 2.483>	Sin, has ne possim naturae accedere partis,
<verg. geor. 2.484>	Frigidus obstiterit circum praecordia sanguis,
<verg. geor. 2.485>	Rura mihi et rigui placeant in uallibus amnes,
<verg. geor. 2.486>	Flumina amem siluasque inglorius. O ubi campi
<verg. geor. 2.487>	Spercheosque et uirginibus bacchata Lacaenis
<verg. geor. 2.488>	Taygeta! o qui me gelidis conuallibus Haemi
<verg. geor. 2.489>	Sistat et ingenti ramorum protegat umbra!
<verg. geor. 2.490>	Felix, qui potuit rerum cognoscere causas
<verg. geor. 2.491>	Atque metus omnis et inexorabile fatum
<verg. geor. 2.492>	Subiecit pedibus strepitumque Acherontis auari.
<verg. geor. 2.493>	Fortunatus et ille deos qui nouit agrestis
<verg. geor. 2.494>	Panaque Siluanumque senem Nymphasque sorores.
<verg. geor. 2.495>	Illum non populi fasces, non purpura regum
<verg. geor. 2.496>	Flexit et infidos agitans discordia fratres
<verg. geor. 2.497>	Aut coniurato descendens Dacus ab Histro,
<verg. geor. 2.498>	Non res Romanae perituraque regna; neque ille
<verg. geor. 2.499>	Aut doluit miserans inopem aut inuidit habenti.
<verg. geor. 2.500>	Quos rami fructus, quos ipsa uolentia rura
<verg. geor. 2.501>	Sponte tulere sua, carpsit, nec ferrea iura
<verg. geor. 2.502>	Insanumque forum aut populi tabularia uidit.
<verg. geor. 2.503>	Sollicitant alii remis freta caeca ruuntque
<verg. geor. 2.504>	In ferrum, penetrant aulas et limina regum;
<verg. geor. 2.505>	Hic petit excidiis urbem miserosque penatis,
<verg. geor. 2.506>	Vt gemma bibat et Sarrano dormiat ostro;
<verg. geor. 2.507>	Condit opes alius defossoque incubat auro;
<verg. geor. 2.508>	Hic stupet attonitus rostris; hunc plausus hiantem
<verg. geor. 2.509>	Per cuneos geminatus enim plebisque patrumque
<verg. geor. 2.510>	Corripuit; gaudent perfusi sanguine fratrum
<verg. geor. 2.511>	Exilioque domos et dulcia limina mutant
<verg. geor. 2.512>	Atque alio patriam quaerunt sub sole iacentem.
<verg. geor. 2.513>	Agricola incuruo terram dimouit aratro:
<verg. geor. 2.514>	Hic anni labor, hinc patriam paruosque nepotes
<verg. geor. 2.515>	Sustinet, hinc armenta boum meritosque iuuencos.
<verg. geor. 2.516>	Nec requies, quin aut pomis exuberet annus
<verg. geor. 2.517>	Aut fetu pecorum aut Cerealis mergite culmi
<verg. geor. 2.518>	Prouentuque oneret sulcos atque horrea uincat.
<verg. geor. 2.519>	Venit hiemps: teritur Sicyonia baca trapetis,
<verg. geor. 2.520>	Glande sues laeti redeunt, dant arbuta siluae;
<verg. geor. 2.521>	Et uarios ponit fetus autumnus et alte
<verg. geor. 2.522>	Mitis in apricis coquitur uindemia saxis.
<verg. geor. 2.523>	Interea dulces pendent circum oscula nati,
<verg. geor. 2.524>	Casta pudicitiam seruat domus, ubera uaccae
<verg. geor. 2.525>	Lactea demittunt pinguesque in gramine laeto
<verg. geor. 2.526>	Inter se aduersis luctantur cornibus haedi.
<verg. geor. 2.527>	Ipse dies agitat festos fususque per herbam,
<verg. geor. 2.528>	Ignis ubi in medio et socii cratera coronant,
<verg. geor. 2.529>	Te libans, Lenaee, uocat pecorisque magistris
<verg. geor. 2.530>	Velocis iaculi certamina ponit in ulmo,
<verg. geor. 2.531>	Corporaque agresti nudant praedura palaestra.
<verg. geor. 2.532>	Hanc olim ueteres uitam coluere Sabini,
<verg. geor. 2.533>	Hanc Remus et frater; sic fortis Etruria creuit
<verg. geor. 2.534>	Scilicet et rerum facta est pulcherrima Roma
<verg. geor. 2.535>	Septemque una sibi muro circumdedit arces.
<verg. geor. 2.536>	Ante etiam sceptrum Dictaei regis et ante
<verg. geor. 2.537>	Impia quam caesis gens est epulata iuuencis,
<verg. geor. 2.538>	Aureus hanc uitam in terris Saturnus agebat;
<verg. geor. 2.539>	Necdum etiam audierant inflari classica, necdum
<verg. geor. 2.540>	Impositos duris crepitare incudibus enses.
<verg. geor. 2.541>	Sed nos immensum spatiis confecimus aequor,
<verg. geor. 2.542>	Et iam tempus equum fumantia soluere colla.
<verg. geor. 3.1>	Te quoque, magna Pales, et te memorande canemus
<verg. geor. 3.2>	Pastor ab Amphryso, uos, siluae amnesque Lycaei.
<verg. geor. 3.3>	Cetera, quae uacuas tenuissent carmine mentes,
<verg. geor. 3.4>	Omnia iam uulgata: quis aut Eurysthea durum
<verg. geor. 3.5>	Aut inlaudati nescit Busiridis aras?
<verg. geor. 3.6>	Cui non dictus Hylas puer et Latonia Delos
<verg. geor. 3.7>	Hippodameque umeroque Pelops insignis eburno,
<verg. geor. 3.8>	Acer equis? Temptanda uia est, qua me quoque possim
<verg. geor. 3.9>	Tollere humo uictorque uirum uolitare per ora.
<verg. geor. 3.10>	Primus ego in patriam mecum, modo uita supersit,
<verg. geor. 3.11>	Aonio rediens deducam uertice Musas;
<verg. geor. 3.12>	Primus Idumaeas referam tibi, Mantua, palmas
<verg. geor. 3.13>	Et uiridi in campo templum de marmore ponam
<verg. geor. 3.14>	Propter aquam, tardis ingens ubi flexibus errat
<verg. geor. 3.15>	Mincius et tenera praetexit harundine ripas.
<verg. geor. 3.16>	In medio mihi Caesar erit templumque tenebit:
<verg. geor. 3.17>	Illi uictor ego et Tyrio conspectus in ostro
<verg. geor. 3.18>	Centum quadriiugos agitabo ad flumina currus.
<verg. geor. 3.19>	Cuncta mihi Alpheum linquens lucosque Molorchi
<verg. geor. 3.20>	Cursibus et crudo decernet Graecia caestu.
<verg. geor. 3.21>	Ipse caput tonsae foliis ornatus oliuae
<verg. geor. 3.22>	Dona feram. Iam nunc sollemnis ducere pompas
<verg. geor. 3.23>	Ad delubra iuuat caesosque uidere iuuencos
<verg. geor. 3.24>	Vel scaena ut uersis discedat frontibus utque
<verg. geor. 3.25>	Purpurea intexti tollant aulaea Britanni.
<verg. geor. 3.26>	In foribus pugnam ex auro solidoque elephanto
<verg. geor. 3.27>	Gangaridum faciam uictorisque arma Quirini
<verg. geor. 3.28>	Atque hic undantem bello magnumque fluentem
<verg. geor. 3.29>	Nilum ac nauali surgentis aere columnas;
<verg. geor. 3.30>	Addam urbes Asiae domitas pulsumque Niphaten
<verg. geor. 3.31>	Fidentemque fuga Parthum uersisque sagittis
<verg. geor. 3.32>	Et duo rapta manu diuerso ex hoste tropaea
<verg. geor. 3.33>	Bisque triumphatas utroque ab litore gentes.
<verg. geor. 3.34>	Stabunt et Parii lapides, spirantia signa,
<verg. geor. 3.35>	Assaraci proles demissaeque ab Ioue gentis
<verg. geor. 3.36>	Nomina Trosque parens et Troiae Cynthius auctor.
<verg. geor. 3.37>	Inuidia infelix furias amnemque seuerum
<verg. geor. 3.38>	Cocyti metuet tortosque Ixionis anguis
<verg. geor. 3.39>	Immanemque rotam et non exsuperabile saxum.
<verg. geor. 3.40>	Interea Dryadum siluas saltusque sequamur
<verg. geor. 3.41>	Intactos, tua, Maecenas, haud mollia iussa:
<verg. geor. 3.42>	Te sine nil altum mens incohat. En age segnis
<verg. geor. 3.43>	Rumpe moras; uocat ingenti clamore Cithaeron
<verg. geor. 3.44>	Taygetique canes domitrixque Epidaurus equorum,
<verg. geor. 3.45>	Et uox adsensu nemorum ingeminata remugit.
<verg. geor. 3.46>	Mox tamen ardentis accingar dicere pugnas
<verg. geor. 3.47>	Caesaris et nomen fama tot ferre per annos,
<verg. geor. 3.48>	Tithoni prima quot abest ab origine Caesar.
<verg. geor. 3.49>	Seu quis Olympiacae miratus praemia palmae
<verg. geor. 3.50>	Pascit equos, seu quis fortis ad aratra iuuencos,
<verg. geor. 3.51>	Corpora praecipue matrum legat. Optuma toruae
<verg. geor. 3.52>	Forma bouis, cui turpe caput, cui plurima ceruix
<verg. geor. 3.53>	Et crurum tenus a mento palearia pendent;
<verg. geor. 3.54>	Tum longo nullus lateri modus: omnia magna,
<verg. geor. 3.55>	Pes etiam, et camuris hirtae sub cornibus aures.
<verg. geor. 3.56>	Nec mihi displiceat maculis insignis et albo
<verg. geor. 3.57>	Aut iuga detractans interdumque aspera cornu
<verg. geor. 3.58>	Et faciem tauro propior quaeque ardua tota
<verg. geor. 3.59>	Et gradiens ima uerrit uestigia cauda.
<verg. geor. 3.60>	Aetas Lucinam iustosque pati hymenaeos
<verg. geor. 3.61>	Desinit ante decem, post quattuor incipit annos;
<verg. geor. 3.62>	Cetera nec feturae habilis nec fortis aratris.
<verg. geor. 3.63>	Interea, superat gregibus dum laeta iuuentas,
<verg. geor. 3.64>	Solue mares; mitte in Venerem pecuaria primus
<verg. geor. 3.65>	Atque aliam ex alia generando suffice prolem.
<verg. geor. 3.66>	Optima quaeque dies miseris mortalibus aeui
<verg. geor. 3.67>	Prima fugit; subeunt morbi tristisque senectus
<verg. geor. 3.68>	Et labor, et durae rapit inclementia mortis.
<verg. geor. 3.69>	Semper erunt, quarum mutari corpora malis;
<verg. geor. 3.70>	Semper enim refice ac, ne post amissa requiras,
<verg. geor. 3.71>	Anteueni et subolem armento sortire quotannis.
<verg. geor. 3.72>	Nec non et pecori est idem dilectus equino:
<verg. geor. 3.73>	Tu modo, quos in spem statues summittere gentis,
<verg. geor. 3.74>	Praecipuum iam inde a teneris impende laborem.
<verg. geor. 3.75>	Continuo pecoris generosi pullus in aruis
<verg. geor. 3.76>	Altius ingreditur et mollia crura reponit;
<verg. geor. 3.77>	Primus et ire uiam et fluuios temptare minantis
<verg. geor. 3.78>	Audet et ignoto sese committere ponti,
<verg. geor. 3.79>	Nec uanos horret strepitus. Illi ardua ceruix
<verg. geor. 3.80>	Argutumque caput, breuis aluus obesaque terga,
<verg. geor. 3.81>	Luxuriatque toris animosum pectus. Honesti
<verg. geor. 3.82>	Spadices glaucique; color deterrimus albis
<verg. geor. 3.83>	Et giluo. Tum, si qua sonum procul arma dedere,
<verg. geor. 3.84>	Stare loco nescit, micat auribus et tremit artus,
<verg. geor. 3.85>	Collectumque premens uoluit sub naribus ignem.
<verg. geor. 3.86>	Densa iuba et dextro iactata recumbit in armo;
<verg. geor. 3.87>	At duplex agitur per lumbos spina, cauatque
<verg. geor. 3.88>	Tellurem et solido grauiter sonat ungula cornu.
<verg. geor. 3.89>	Talis Amyclaei domitus Pollucis habenis
<verg. geor. 3.90>	Cyllarus et, quorum Grai meminere poetae,
<verg. geor. 3.91>	Martis equi biiuges et magni currus Achilli;
<verg. geor. 3.92>	Talis et ipse iubam ceruice effundit equina
<verg. geor. 3.93>	Coniugis aduentu pernix Saturnus et altum
<verg. geor. 3.94>	Pelion hinnitu fugiens impleuit acuto.
<verg. geor. 3.95>	Hunc quoque, ubi aut morbo grauis aut iam segnior annis
<verg. geor. 3.96>	Deficit, abde domo nec turpi ignosce senectae,
<verg. geor. 3.120>	Quamuis saepe fuga uersos ille egerit hostis
<verg. geor. 3.121>	Et patriam Epirum referat fortisque Mycenas
<verg. geor. 3.122>	Neptunique ipsa deducat origine gentem.
<verg. geor. 3.97>	Frigidus in Venerem senior frustraque laborem
<verg. geor. 3.98>	Ingratum trahit et, si quando ad proelia uentumst,
<verg. geor. 3.99>	Vt quondam in stipulis magnus sine uiribus ignis,
<verg. geor. 3.100>	Incassum furit. Ergo animos aeuomque notabis
<verg. geor. 3.101>	Praecipue: hinc alias artis prolemque parentum
<verg. geor. 3.102>	Et quis cuique dolor uicto, quae gloria palmae.
<verg. geor. 3.103>	Nonne uides, cum praecipiti certamine campum
<verg. geor. 3.104>	Corripuere ruuntque effusi carcere currus,
<verg. geor. 3.105>	Cum spes arrectae iuuenum exsultantiaque haurit
<verg. geor. 3.106>	Corda pauor pulsans? Illi instant uerbere torto
<verg. geor. 3.107>	Et proni dant lora; uolat ui feruidus axis;
<verg. geor. 3.108>	Iamque humiles iamque elati sublime uidentur
<verg. geor. 3.109>	Aera per uacuum ferri atque adsurgere in auras.
<verg. geor. 3.110>	Nec mora nec requies; at fuluae nimbus harenae
<verg. geor. 3.111>	Tollitur, umescunt spumis flatuque sequentum:
<verg. geor. 3.112>	Tantus amor laudum, tantaest uictoria curae.
<verg. geor. 3.113>	Primus Erichthonius currus et quattuor ausus
<verg. geor. 3.114>	Iungere equos rapidusque rotis insistere uictor;
<verg. geor. 3.115>	Frena Pelethronii Lapithae gyrosque dedere
<verg. geor. 3.116>	Impositi dorso, atque equitem docuere sub armis
<verg. geor. 3.117>	Insultare solo et gressus glomerare superbos.
<verg. geor. 3.118>	Aequus uterque labor aeque iuuenemque magistri
<verg. geor. 3.119>	Exquirunt calidumque animis et cursibus acrem,
<verg. geor. 3.123>	His animaduersis instant sub tempus et omnis
<verg. geor. 3.124>	Impendunt curas denso distendere pingui,
<verg. geor. 3.125>	Quem legere ducem et pecori dixere maritum,
<verg. geor. 3.126>	Florentisque secant herbas fluuiosque ministrant
<verg. geor. 3.127>	Farraque, ne blando nequeat superesse labori
<verg. geor. 3.128>	Inualidique patrum referant ieiunia nati.
<verg. geor. 3.129>	Ipsa autem macie tenuant armenta uolentes
<verg. geor. 3.130>	Atque, ubi concubitus primos iam nota uoluptas
<verg. geor. 3.131>	Sollicitat, frondesque negant et fontibus arcent;
<verg. geor. 3.132>	Saepe etiam cursu quatiunt et sole fatigant,
<verg. geor. 3.133>	Cum grauiter tunsis gemit area frugibus et cum
<verg. geor. 3.134>	Surgentem ad Zephyrum paleae iactantur inanes
<verg. geor. 3.135>	Hoc faciunt, nimio ne luxu obtunsior usus
<verg. geor. 3.136>	Sit genitali aruo et sulcos oblimet inertis,
<verg. geor. 3.137>	Sed rapiat sitiens Venerem interiusque recondat.
<verg. geor. 3.138>	Rursus cura patrum cadere et succedere matrum
<verg. geor. 3.139>	Incipit. Exactis grauidae cum mensibus errant,
<verg. geor. 3.140>	Non illas grauibus quisquam iuga ducere plaustris,
<verg. geor. 3.141>	Non saltu superare uiam sit passus et acri
<verg. geor. 3.142>	Carpere prata fuga fluuiosque innare rapacis.
<verg. geor. 3.143>	Saltibus in uacuis pascunt et plena secundum
<verg. geor. 3.144>	Flumina, muscus ubi et uiridissima gramine ripa
<verg. geor. 3.145>	Speluncaeque tegant et saxea procubet umbra.
<verg. geor. 3.146>	Est lucos Silari circa ilicibusque uirentem
<verg. geor. 3.147>	Plurimus Alburnum uolitans, cui nomen asilo
<verg. geor. 3.148>	Romanum est, oestrum Grai uertere uocantes,
<verg. geor. 3.149>	Asper, acerba sonans, quo tota exterrita siluis
<verg. geor. 3.150>	Diffugiunt armenta; furit mugitibus aether
<verg. geor. 3.151>	Concussus siluaeque et sicci ripa Tanagri.
<verg. geor. 3.152>	Hoc quondam monstro horribilis exercuit iras
<verg. geor. 3.153>	Inachiae Iuno pestem meditata iuuencae;
<verg. geor. 3.154>	Hunc quoque (nam mediis feruoribus acrior instat)
<verg. geor. 3.155>	Arcebis grauido pecori armentaque pasces
<verg. geor. 3.156>	Sole recens orto aut noctem ducentibus astris.
<verg. geor. 3.157>	Post partum cura in uitulos traducitur omnis;
<verg. geor. 3.158>	Continuoque notas et nomina gentis inurunt
<verg. geor. 3.159>	Et quos aut pecori malint summittere habendo
<verg. geor. 3.160>	Aut aris seruare sacros aut scindere terram
<verg. geor. 3.161>	Et campum horrentem fractis inuertere glaebis.
<verg. geor. 3.162>	Cetera pascuntur uiridis armenta per herbas:
<verg. geor. 3.163>	Tu, quos ad studium atque usum formabis agrestem,
<verg. geor. 3.164>	Iam uitulos hortare uiamque insiste domandi,
<verg. geor. 3.165>	Dum faciles animi iuuenum, dum mobilis aetas.
<verg. geor. 3.166>	Ac primum laxos tenui de uimine circlos
<verg. geor. 3.167>	Ceruici subnecte; dehinc, ubi libera colla
<verg. geor. 3.168>	Seruitio adsuerint, ipsis e torquibus aptos
<verg. geor. 3.169>	Iunge pares et coge gradum conferre iuuencos;
<verg. geor. 3.170>	Atque illis iam saepe rotae ducantur inanes
<verg. geor. 3.171>	Per terram et summo uestigia puluere signent.
<verg. geor. 3.172>	Post ualido nitens sub pondere faginus axis
<verg. geor. 3.173>	Instrepat et iunctos temo trahat aereus orbis.
<verg. geor. 3.174>	Interea pubi indomitae non gramina tantum
<verg. geor. 3.175>	Nec uescas salicum frondes uluamque palustrem,
<verg. geor. 3.176>	Sed frumenta manu carpes sata; nec tibi fetae
<verg. geor. 3.177>	More patrum niuea implebunt mulctraria uaccae,
<verg. geor. 3.178>	Sed tota in dulcis consument ubera natos.
<verg. geor. 3.179>	Sin ad bella magis studium turmasque ferocis
<verg. geor. 3.180>	Aut Alphea rotis praelabi flumina Pisae
<verg. geor. 3.181>	Et Iouis in luco currus agitare uolantis,
<verg. geor. 3.182>	Primus equi labor est animos atque arma uidere
<verg. geor. 3.183>	Bellantum lituosque pati tractuque gementem
<verg. geor. 3.184>	Ferre rotam et stabulo frenos audire sonantis,
<verg. geor. 3.185>	Tum magis atque magis blandis gaudere magistri
<verg. geor. 3.186>	Laudibus et plausae sonitum ceruicis amare.
<verg. geor. 3.187>	Atque haec iam primo depulsus ab ubere matris
<verg. geor. 3.188>	Audeat inque uicem det mollibus ora capistris
<verg. geor. 3.189>	Inualidus etiamque tremens, etiam inscius aeui.
<verg. geor. 3.190>	At tribus exactis ubi quarta accesserit aestas,
<verg. geor. 3.191>	Carpere mox gyrum incipiat gradibusque sonare
<verg. geor. 3.192>	Compositis sinuetque alterna uolumina crurum
<verg. geor. 3.193>	Sitque laboranti similis; tum cursibus auras,
<verg. geor. 3.194>	Tum uocet ac per aperta uolans ceu liber habenis
<verg. geor. 3.195>	Aequora uix summa uestigia ponat harena,
<verg. geor. 3.196>	Qualis Hyperboreis Aquilo cum densus ab oris
<verg. geor. 3.197>	Incubuit Scythiaeque hiemes atque arida differt
<verg. geor. 3.198>	Nubila: tum segetes altae campique natantes
<verg. geor. 3.199>	Lenibus horrescunt flabris summaeque sonorem
<verg. geor. 3.200>	Dant siluae longique urguent ad litora fluctus;
<verg. geor. 3.201>	Ille uolat simul arua fuga, simul aequora uerrens.
<verg. geor. 3.202>	Hinc uel ad Elei metas et maxima campi
<verg. geor. 3.203>	Sudabit spatia et spumas aget ore cruentas,
<verg. geor. 3.204>	Belgica uel molli melius feret esseda collo.
<verg. geor. 3.205>	Tum demum crassa magnum farragine corpus
<verg. geor. 3.206>	Crescere iam domitis sinito; namque ante domandum
<verg. geor. 3.207>	Ingentis tollent animos prensique negabunt
<verg. geor. 3.208>	Verbera lenta pati et duris parere lupatis.
<verg. geor. 3.209>	Sed non ulla magis uires industria firmat
<verg. geor. 3.210>	Quam Venerem et caeci stimulos auertere amoris,
<verg. geor. 3.211>	Siue boum siue est cui gratior usus equorum.
<verg. geor. 3.212>	Atque ideo tauros procul atque in sola relegant
<verg. geor. 3.213>	Pascua post montem oppositum et trans flumina lata
<verg. geor. 3.214>	Aut intus clausos satura ad praesepia seruant.
<verg. geor. 3.215>	Carpit enim uiris paulatim uritque uidendo
<verg. geor. 3.216>	Femina nec nemorum patitur meminisse nec herbae,
<verg. geor. 3.217>	Dulcibus illa quidem inlecebris, et saepe superbos
<verg. geor. 3.218>	Cornibus inter se subigit decernere amantis.
<verg. geor. 3.219>	Pascitur in magna Sila formosa iuuenca:
<verg. geor. 3.220>	Illi alternantes multa ui proelia miscent
<verg. geor. 3.221>	Volneribus crebris; lauit ater corpora sanguis,
<verg. geor. 3.222>	Versaque in obnixos urgentur cornua uasto
<verg. geor. 3.223>	Cum gemitu; reboant siluaeque et longus Olympus.
<verg. geor. 3.224>	Nec mos bellantis una stabulare, sed alter
<verg. geor. 3.225>	Victus abit longeque ignotis exulat oris,
<verg. geor. 3.226>	Multa gemens ignominiam plagasque superbi
<verg. geor. 3.227>	Victoris, tum quos amisit inultus amores:
<verg. geor. 3.228>	Et stabula aspectans regnis excessit auitis.
<verg. geor. 3.229>	Ergo omni cura uiris exercet et inter
<verg. geor. 3.230>	Dura iacet pernox instrato saxa cubili
<verg. geor. 3.231>	Frondibus hirsutis et carice pastus acuta
<verg. geor. 3.232>	Et temptat sese atque irasci in cornua discit
<verg. geor. 3.233>	Arboris obnixus trunco uentosque lacessit
<verg. geor. 3.234>	Ictibus et sparsa ad pugnam proludit harena.
<verg. geor. 3.235>	Post, ubi collectum robur uiresque refectae,
<verg. geor. 3.236>	Signa mouet praecepsque oblitum fertur in hostem,
<verg. geor. 3.237>	Fluctus uti medio coepit cum albescere ponto,
<verg. geor. 3.238>	Longius ex altoque sinum trahit utque uolutus
<verg. geor. 3.239>	Ad terras immane sonat per saxa neque ipso
<verg. geor. 3.240>	Monte minor procumbit; at ima exaestuat unda
<verg. geor. 3.241>	Verticibus nigramque alte subiectat harenam.
<verg. geor. 3.242>	Omne adeo genus in terris hominumque ferarumque
<verg. geor. 3.243>	Et genus aequoreum, pecudes pictaeque uolucres
<verg. geor. 3.244>	In furias ignemque ruunt: amor omnibus idem.
<verg. geor. 3.245>	Tempore non alio catulorum oblita leaena
<verg. geor. 3.246>	Saeuior errauit campis nec funera uulgo
<verg. geor. 3.247>	Tam multa informes ursi stragemque dedere
<verg. geor. 3.248>	Per siluas; tum saeuus aper, tum pessima tigris;
<verg. geor. 3.249>	Heu, male tum Libyae solis erratur in agris.
<verg. geor. 3.250>	Nonne uides, ut tota tremor pertemptet equorum
<verg. geor. 3.251>	Corpora, si tantum notas odor attulit auras?
<verg. geor. 3.252>	Ac neque eos iam frena uirum neque uerbera saeua,
<verg. geor. 3.253>	Non scopuli rupesque cauae atque obiecta retardant
<verg. geor. 3.254>	Flumina correptosque unda torquentia montis.
<verg. geor. 3.255>	Ipse ruit dentesque Sabellicus exacuit sus
<verg. geor. 3.256>	Et pede prosubigit terram, fricat arbore costas
<verg. geor. 3.257>	Atque hinc atque illinc umeros ad uolnera durat.
<verg. geor. 3.258>	Quid iuuenis, magnum cui uersat in ossibus ignem
<verg. geor. 3.259>	Durus amor? nempe abruptis turbata procellis
<verg. geor. 3.260>	Nocte natat caeca serus freta, quem super ingens
<verg. geor. 3.261>	Porta tonat caeli, et scopulis inlisa reclamant
<verg. geor. 3.262>	Aequora; nec miseri possunt reuocare parentes
<verg. geor. 3.263>	Nec moritura super crudeli funere uirgo.
<verg. geor. 3.264>	Quid lynces Bacchi uariae et genus acre luporum
<verg. geor. 3.265>	Atque canum? quid quae inbellis dant proelia cerui?
<verg. geor. 3.266>	Scilicet ante omnis furor est insignis equarum,
<verg. geor. 3.267>	Et mentem Venus ipsa dedit, quo tempore Glauci
<verg. geor. 3.268>	Potniades malis membra absumpsere quadrigae.
<verg. geor. 3.269>	Illas ducit amor trans Gargara transque sonantem
<verg. geor. 3.270>	Ascanium; superant montis et flumina tranant.
<verg. geor. 3.271>	Continuoque, auidis ubi subdita flamma medullis
<verg. geor. 3.272>	(Vere magis, quia uere calor redit ossibus), illae
<verg. geor. 3.273>	Ore omnes uersae in Zephyrum stant rupibus altis
<verg. geor. 3.274>	Exceptantque leuis auras et saepe sine ullis
<verg. geor. 3.275>	Coniugiis uento grauidae (mirabile dictu)
<verg. geor. 3.276>	Saxa per et scopulos et depressas conuallis
<verg. geor. 3.277>	Diffugiunt, non, Eure, tuos, neque solis ad ortus,
<verg. geor. 3.278>	In Borean Caurumque aut unde nigerrimus Auster
<verg. geor. 3.279>	Nascitur et pluuio contristat frigore caelum.
<verg. geor. 3.280>	Hic demum, hippomanes uero quod nomine dicunt
<verg. geor. 3.281>	Pastores, lentum destillat ab inguine uirus,
<verg. geor. 3.282>	Hippomanes, quod saepe malae legere nouercae
<verg. geor. 3.283>	Miscueruntque herbas et non innoxia uerba.
<verg. geor. 3.284>	Sed fugit interea, fugit inreparabile tempus,
<verg. geor. 3.285>	Singula dum capti circumuectamur amore.
<verg. geor. 3.286>	Hoc satis armentis; superat pars altera curae,
<verg. geor. 3.287>	Lanigeros agitare greges hirtasque capellas;
<verg. geor. 3.288>	Hic labor, hinc laudem fortes sperate coloni.
<verg. geor. 3.289>	Nec sum animi dubius uerbis ea uincere magnum
<verg. geor. 3.290>	Quam sit et angustis hunc addere rebus honorem;
<verg. geor. 3.291>	Sed me Parnasi deserta per ardua dulcis
<verg. geor. 3.292>	Raptat amor; iuuat ire iugis, qua nulla priorum
<verg. geor. 3.293>	Castaliam molli deuertitur orbita cliuo.
<verg. geor. 3.294>	Nunc, ueneranda Pales, magno nunc ore sonandum.
<verg. geor. 3.295>	Incipiens stabulis edico in mollibus herbam
<verg. geor. 3.296>	Carpere ouis, dum mox frondosa reducitur aestas,
<verg. geor. 3.297>	Et multa duram stipula felicumque maniplis
<verg. geor. 3.298>	Sternere supter humum, glacies ne frigida laedat
<verg. geor. 3.299>	Molle pecus scabiemque ferat turpisque podagras.
<verg. geor. 3.300>	Post hinc digressus iubeo frondentia capris
<verg. geor. 3.301>	Arbuta sufficere et fluuios praebere recentis
<verg. geor. 3.302>	Et stabula a uentis hiberno opponere soli
<verg. geor. 3.303>	Ad medium conuersa diem, cum frigidus olim
<verg. geor. 3.304>	Iam cadit extremoque inrorat Aquarius anno.
<verg. geor. 3.305>	Hae quoque non cura nobis leuiore tuendae,
<verg. geor. 3.306>	Nec minor usus erit, quamuis Milesia magno
<verg. geor. 3.307>	Vellera mutentur Tyrios incocta rubores;
<verg. geor. 3.308>	Densior hinc suboles, hinc largi copia lactis:
<verg. geor. 3.309>	Quam magis exhausto spumauerit ubere mulctra,
<verg. geor. 3.310>	Laeta magis pressis manabunt flumina mammis.
<verg. geor. 3.311>	Nec minus interea barbas incanaque menta
<verg. geor. 3.312>	Cinyphii tondent hirqui saetasque comantis
<verg. geor. 3.313>	Vsum in castrorum et miseris uelamina nautis.
<verg. geor. 3.314>	Pascuntur uero siluas et summa Lycaei
<verg. geor. 3.315>	Horrentisque rubos et amantis ardua dumos
<verg. geor. 3.316>	Atque ipsae memores redeunt in tecta suosque
<verg. geor. 3.317>	Ducunt et grauido superant uix ubere limen.
<verg. geor. 3.318>	Ergo omni studio glaciem uentosque niualis,
<verg. geor. 3.319>	Quo minor est illis curae mortalis egestas,
<verg. geor. 3.320>	Auertes uictumque feres et uirgea laetus
<verg. geor. 3.321>	Pabula nec tota claudes faenilia bruma.
<verg. geor. 3.322>	At uero Zephyris cum laeta uocantibus aestas
<verg. geor. 3.323>	In saltus utrumque gregem atque in pascua mittet,
<verg. geor. 3.324>	Luciferi primo cum sidere frigida rura
<verg. geor. 3.325>	Carpamus, dum mane nouum, dum gramina canent
<verg. geor. 3.326>	Et ros in tenera pecori gratissimus herba.
<verg. geor. 3.327>	Inde, ubi quarta sitim caeli collegerit hora
<verg. geor. 3.328>	Et cantu querulae rumpent arbusta cicadae,
<verg. geor. 3.329>	Ad puteos aut alta greges ad stagna iubebo
<verg. geor. 3.330>	Currentem ilignis potare canalibus undam;
<verg. geor. 3.331>	Aestibus at mediis umbrosam exquirere uallem,
<verg. geor. 3.332>	Sicubi magna Iouis antiquo robore quercus
<verg. geor. 3.333>	Ingentis tendat ramos, aut sicubi nigrum
<verg. geor. 3.334>	Ilicibus crebris sacra nemus accubet umbra;
<verg. geor. 3.335>	Tum tenuis dare rursus aquas et pascere rursus
<verg. geor. 3.336>	Solis ad occasum, cum frigidus aera Vesper
<verg. geor. 3.337>	Temperat et saltus reficit iam roscida luna
<verg. geor. 3.338>	Litoraque alcyonen resonant, acalanthida dumi.
<verg. geor. 3.339>	Quid tibi pastores Libyae, quid pascua uersu
<verg. geor. 3.340>	Prosequar et raris habitata mapalia tectis?
<verg. geor. 3.341>	Saepe diem noctemque et totum ex ordine mensem
<verg. geor. 3.342>	Pascitur itque pecus longa in deserta sine ullis
<verg. geor. 3.343>	Hospitiis: tantum campi iacet. Omnia secum
<verg. geor. 3.344>	Armentarius Afer agit, tectumque laremque
<verg. geor. 3.345>	Armaque Amyclaeumque canem Cressamque pharetram;
<verg. geor. 3.346>	Non secus ac patriis acer Romanus in armis
<verg. geor. 3.347>	Iniusto sub fasce uiam cum carpit, et hosti
<verg. geor. 3.348>	Ante exspectatum positis stat in agmine castris.
<verg. geor. 3.349>	At non, qua Scythiae gentes Maeotiaque unda,
<verg. geor. 3.350>	Turbidus et torquens flauentis Hister harenas
<verg. geor. 3.351>	Quaque redit medium Rhodope porrecta sub axem.
<verg. geor. 3.352>	Illic clausa tenent stabulis armenta, neque ullae
<verg. geor. 3.353>	Aut herbae campo apparent aut arbore frondes;
<verg. geor. 3.354>	Sed iacet aggeribus niueis informis et alto
<verg. geor. 3.355>	Terra gelu late septemque adsurgit in ulnas.
<verg. geor. 3.356>	Semper hiemps, semper spirantes frigora Cauri;
<verg. geor. 3.357>	Tum Sol pallentis haut umquam discutit umbras,
<verg. geor. 3.358>	Nec cum inuectus equis altum petit aethera, nec cum
<verg. geor. 3.359>	Praecipitem Oceani rubro lauit aequore currum.
<verg. geor. 3.360>	Concrescunt subitae currenti in flumine crustae,
<verg. geor. 3.361>	Vndaque iam tergo ferratos sustinet orbis,
<verg. geor. 3.362>	Puppibus illa prius, patulis nunc hospita plaustris;
<verg. geor. 3.363>	Aeraque dissiliunt uulgo, uestesque rigescunt
<verg. geor. 3.364>	Indutae, caeduntque securibus umida uina,
<verg. geor. 3.365>	Et totae solidam in glaciem uertere lucunae,
<verg. geor. 3.366>	Stiriaque inpexis induruit horrida barbis.
<verg. geor. 3.367>	Interea toto non setius aere ninguit:
<verg. geor. 3.368>	Intereunt pecudes, stant circumfusa pruinis
<verg. geor. 3.369>	Corpora magna boum confertoque agmine cerui
<verg. geor. 3.370>	Torpent mole noua et summis uix cornibus exstant.
<verg. geor. 3.371>	Hos non immissis canibus, non cassibus ullis
<verg. geor. 3.372>	Puniceaeue agitant pauidos formidine pinnae,
<verg. geor. 3.373>	Sed frustra oppositum trudentis pectore montem
<verg. geor. 3.374>	Comminus obtruncant ferro grauiterque rudentis
<verg. geor. 3.375>	Caedunt et magno laeti clamore reportant.
<verg. geor. 3.376>	Ipsi in defossis specubus secura sub alta
<verg. geor. 3.377>	Otia agunt terra, congestaque robora totasque
<verg. geor. 3.378>	Aduoluere focis ulmos ignique dedere;
<verg. geor. 3.379>	Hic noctem ludo ducunt et pocula laeti
<verg. geor. 3.380>	Fermento atque acidis imitantur uitea sorbis.
<verg. geor. 3.381>	Talis Hyperboreo Septem subiecta trioni
<verg. geor. 3.382>	Gens effrena uirum Riphaeo tunditur Euro
<verg. geor. 3.383>	Et pecudum fuluis uelatur corpora saetis.
<verg. geor. 3.384>	Si tibi lanitium curae, primum aspera silua,
<verg. geor. 3.385>	Lappaeque tribolique, absint; fuge pabula laeta;
<verg. geor. 3.386>	Continuoque greges uillis lege mollibus albos.
<verg. geor. 3.387>	Illum autem, quamuis aries sit candidus ipse,
<verg. geor. 3.388>	Nigra subest udo tantum cui lingua palato,
<verg. geor. 3.389>	Reice, ne maculis infuscet uellera pullis
<verg. geor. 3.390>	Nascentum, plenoque alium circumspice campo.
<verg. geor. 3.391>	Munere sic niueo lanae, si credere dignum est,
<verg. geor. 3.392>	Pan deus Arcadiae captam te, Luna, fefellit
<verg. geor. 3.393>	In nemora alta uocans; nec tu aspernata uocantem.
<verg. geor. 3.394>	At cui lactis amor, cytisum lotosque frequentis
<verg. geor. 3.395>	Ipse manu salsasque ferat praesepibus herbas:
<verg. geor. 3.396>	Hinc et amant fluuios magis, et magis ubera tendunt
<verg. geor. 3.397>	Et salis occultum referunt in lacte saporem.
<verg. geor. 3.398>	Multi etiam excretos prohibent a matribus haedos
<verg. geor. 3.399>	Primaque ferratis praefigunt ora capistris.
<verg. geor. 3.400>	Quod surgente die mulsere horisque diurnis,
<verg. geor. 3.401>	Nocte premunt; quod iam tenebris et sole cadente,
<verg. geor. 3.402>	Sub lucem exportant calathis (adit oppida pastor),
<verg. geor. 3.403>	Aut parco sale contingunt hiemique reponunt.
<verg. geor. 3.404>	Nec tibi cura canum fuerit postrema, sed una
<verg. geor. 3.405>	Velocis Spartae catulos acremque Molossum
<verg. geor. 3.406>	Pasce sero pingui. Numquam custodibus illis
<verg. geor. 3.407>	Nocturnum stabulis furem incursusque luporum
<verg. geor. 3.408>	Aut impacatos a tergo horrebis Hiberos.
<verg. geor. 3.409>	Saepe etiam cursu timidos agitabis onagros
<verg. geor. 3.410>	Et canibus leporem, canibus uenabere dammas;
<verg. geor. 3.411>	Saepe uolutabris pulsos siluestribus apros
<verg. geor. 3.412>	Latratu turbabis agens, montisque per altos
<verg. geor. 3.413>	Ingentem clamore premes ad retia ceruom.
<verg. geor. 3.414>	Disce et odoratam stabulis accendere cedrum
<verg. geor. 3.415>	Galbaneoque agitare grauis nidore chelydros.
<verg. geor. 3.416>	Saepe sub immotis praesepibus aut mala tactu
<verg. geor. 3.417>	Vipera delituit caelumque exterrita fugit
<verg. geor. 3.418>	Aut tecto adsuetus coluber succedere et umbrae
<verg. geor. 3.419>	(Pestis acerba boum) pecorique aspergere uirus
<verg. geor. 3.420>	Fouit humum. Cape saxa manu, cape robora, pastor,
<verg. geor. 3.421>	Tollentemque minas et sibila colla tumentem
<verg. geor. 3.422>	Deice! Iamque fuga timidum caput abdidit alte,
<verg. geor. 3.423>	Cum medii nexus extremaeque agmina caudae
<verg. geor. 3.424>	Soluontur tardosque trahit sinus ultimus orbis.
<verg. geor. 3.425>	Est etiam ille malus Calabris in saltibus anguis
<verg. geor. 3.426>	Squamea conuoluens sublato pectore terga
<verg. geor. 3.427>	Atque notis longam maculosus grandibus aluom,
<verg. geor. 3.428>	Qui, dum amnes ulli rumpuntur fontibus et dum
<verg. geor. 3.429>	Vere madent udo terrae ac pluuialibus Austris,
<verg. geor. 3.430>	Stagna colit ripisque habitans hic piscibus atram
<verg. geor. 3.431>	Improbus ingluuiem ranisque loquacibus explet;
<verg. geor. 3.432>	Postquam exusta palus terraeque ardore dehiscunt,
<verg. geor. 3.433>	Exsilit in siccum et flammantia lumina torquens
<verg. geor. 3.434>	Saeuit agris asperque siti atque exterritus aestu.
<verg. geor. 3.435>	Ne mihi tum mollis sub diuo carpere somnos
<verg. geor. 3.436>	Neu dorso nemoris libeat iacuisse per herbas,
<verg. geor. 3.437>	Cum positis nouus exuuiis nitidusque iuuenta
<verg. geor. 3.438>	Voluitur, aut catulos tectis aut oua relinquens,
<verg. geor. 3.439>	Arduus ad solem et linguis micat ore trisulcis.
<verg. geor. 3.440>	Morborum quoque te causas et signa docebo.
<verg. geor. 3.441>	Turpis ouis temptat scabies, ubi frigidus imber
<verg. geor. 3.442>	Altius ad uiuom persedit et horrida cano
<verg. geor. 3.443>	Bruma gelu, uel cum tonsis inlutus adhaesit
<verg. geor. 3.444>	Sudor et hirsuti secuerunt corpora uepres.
<verg. geor. 3.445>	Dulcibus idcirco fluuiis pecus omne magistri
<verg. geor. 3.446>	Perfundunt, udisque aries in gurgite uillis
<verg. geor. 3.447>	Mersatur missusque secundo defluit amni,
<verg. geor. 3.448>	Aut tonsum tristi contingunt corpus amurca
<verg. geor. 3.449>	Et spumas miscent argenti uiuaque sulpura
<verg. geor. 3.450>	Idaeasque pices et pinguis unguine ceras
<verg. geor. 3.451>	Scillamque elleborosque grauis nigrumque bitumen.
<verg. geor. 3.452>	Non tamen ulla magis praesens fortuna laborum est,
<verg. geor. 3.453>	Quam si quis ferro potuit rescindere summum
<verg. geor. 3.454>	Vlceris os; alitur uitium uiuitque tegendo,
<verg. geor. 3.455>	Dum medicas adhibere manus ad uolnera pastor
<verg. geor. 3.456>	Abnegat aut meliora deos sedet omina poscens.
<verg. geor. 3.457>	Quin etiam, ima dolor balantum lapsus ad ossa
<verg. geor. 3.458>	Cum furit atque artus depascitur arida febris,
<verg. geor. 3.459>	Profuit incensos aestus auertere et inter
<verg. geor. 3.460>	Ima ferire pedis salientem sanguine uenam,
<verg. geor. 3.461>	Bisaltae quo more solent acerque Gelonus,
<verg. geor. 3.462>	Cum fugit in Rhodopen atque in deserta Getarum,
<verg. geor. 3.463>	Et lac concretum cum sanguine potat equino.
<verg. geor. 3.464>	Quam procul aut molli succedere saepius umbrae
<verg. geor. 3.465>	Videris aut summas carpentem ignauius herbas
<verg. geor. 3.466>	Extremamque sequi aut medio procumbere campo
<verg. geor. 3.467>	Pascentem et serae solam decedere nocti,
<verg. geor. 3.468>	Continuo culpam ferro compesce priusquam
<verg. geor. 3.469>	Dira per incautum serpant contagia uulgus.
<verg. geor. 3.470>	Non tam creber agens hiemem ruit aequore turbo
<verg. geor. 3.471>	Quam multae pecudum pestes. Nec singula morbi
<verg. geor. 3.472>	Corpora corripiunt, sed tota aestiua repente,
<verg. geor. 3.473>	Spemque gregemque simul cunctamque ab origine gentem.
<verg. geor. 3.474>	Tum sciat, aerias Alpis et Norica si quis
<verg. geor. 3.475>	Castella in tumulis et Iapydis arua Timaui
<verg. geor. 3.476>	Nunc quoque post tanto uideat, desertaque regna
<verg. geor. 3.477>	Pastorum et longe saltus lateque uacantis.
<verg. geor. 3.478>	Hic quondam morbo caeli miseranda coortast
<verg. geor. 3.479>	Tempestas totoque autumni incanduit aestu
<verg. geor. 3.480>	Et genus omne neci pecudum dedit, omne ferarum
<verg. geor. 3.481>	Corrupitque lacus, infecit pabula tabo.
<verg. geor. 3.482>	Nec uia mortis erat simplex; sed ubi ignea uenis
<verg. geor. 3.483>	Omnibus acta sitis miseros adduxerat artus,
<verg. geor. 3.484>	Rursus abundabat fluidus liquor omniaque in se
<verg. geor. 3.485>	Ossa minutatim morbo collapsa trahebat.
<verg. geor. 3.486>	Saepe in honore deum medio stans hostia ad aram,
<verg. geor. 3.487>	Lanea dum niuea circumdatur infula uitta,
<verg. geor. 3.488>	Inter cunctantis cecidit moribunda ministros;
<verg. geor. 3.489>	Aut, si quam ferro mactauerat ante sacerdos,
<verg. geor. 3.490>	Inde neque impositis ardent altaria fibris,
<verg. geor. 3.491>	Nec responsa potest consultus reddere uates,
<verg. geor. 3.492>	Ac uix suppositi tinguntur sanguine cultri
<verg. geor. 3.493>	Summaque ieiuna sanie infuscatur harena.
<verg. geor. 3.494>	Hinc laetis uituli uulgo moriuntur in herbis
<verg. geor. 3.495>	Et dulcis animas plena ad praesepia reddunt,
<verg. geor. 3.496>	Hinc canibus blandis rabies uenit et quatit aegros
<verg. geor. 3.497>	Tussis anhela sues ac faucibus angit obessis.
<verg. geor. 3.498>	Labitur infelix studiorum atque immemor herbae
<verg. geor. 3.499>	Victor equos fontisque auertitur et pede terram
<verg. geor. 3.500>	Crebra ferit; demissae aures; incertus ibidem
<verg. geor. 3.501>	Sudor et ille quidem morituris frigidus; aret
<verg. geor. 3.502>	Pellis et ad tactum tractanti dura resistit.
<verg. geor. 3.503>	Haec ante exitium primis dant signa diebus:
<verg. geor. 3.504>	Sin in processu coepit crudescere morbus,
<verg. geor. 3.505>	Tum uero ardentes oculi atque attractus ab alto
<verg. geor. 3.506>	Spiritus, interdum gemitu grauis, imaque longo
<verg. geor. 3.507>	Ilia singultu tendunt; it naribus ater
<verg. geor. 3.508>	Sanguis et obsessas fauces premit aspera lingua.
<verg. geor. 3.509>	Profuit inserto latices infundere cornu
<verg. geor. 3.510>	Lenaeos; ea uisa salus morientibus una;
<verg. geor. 3.511>	Mox erat hoc ipsum exitio, furiisque refecti
<verg. geor. 3.512>	Ardebant ipsique suos iam morte sub aegra
<verg. geor. 3.513>	(Di meliora piis erroremque hostibus illum!)
<verg. geor. 3.514>	Discissos nudis laniabant dentibus artus.
<verg. geor. 3.515>	Ecce autem duro fumans sub uomere taurus
<verg. geor. 3.516>	Concidit et mixtum spumis uomit ore cruorem
<verg. geor. 3.517>	Extremosque ciet gemitus. It tristis arator
<verg. geor. 3.518>	Maerentem abiungens fraterna morte iuuencum
<verg. geor. 3.519>	Atque opere in medio defixa relinquit aratra.
<verg. geor. 3.520>	Non umbrae altorum nemorum, non mollia possunt
<verg. geor. 3.521>	Prata mouere animum, non qui per saxa uolutus
<verg. geor. 3.522>	Purior electro campum petit amnis; at ima
<verg. geor. 3.523>	Soluontur latera atque oculos stupor urget inertis
<verg. geor. 3.524>	Ad terramque fluit deuexo pondere ceruix.
<verg. geor. 3.525>	Quid labor aut benefacta iuuant? quid uomere terras
<verg. geor. 3.526>	Inuertisse grauis? Atqui non Massica Bacchi
<verg. geor. 3.527>	Munera, non illis epulae nocuere repostae;
<verg. geor. 3.528>	Frondibus et uictu pascuntur simplicis herbae,
<verg. geor. 3.529>	Pocula sunt fontes liquidi atque exercita cursu
<verg. geor. 3.530>	Flumina, nec somnos abrumpit cura salubris.
<verg. geor. 3.531>	Tempore non alio dicunt regionibus illis
<verg. geor. 3.532>	Quaesitas ad sacra boues Iunonis et uris
<verg. geor. 3.533>	Imparibus ductos alta ad donaria currus.
<verg. geor. 3.534>	Ergo aegre rastris terram rimantur et ipsis
<verg. geor. 3.535>	Vnguibus infodiunt fruges montisque per altos
<verg. geor. 3.536>	Contenta ceruice trahunt stridentia plaustra.
<verg. geor. 3.537>	Non lupus insidias explorat ouilia circum
<verg. geor. 3.538>	Nec gregibus nocturnus obambulat: acrior illum
<verg. geor. 3.539>	Cura domat; timidi dammae ceruique fugaces
<verg. geor. 3.540>	Nunc interque canes et circum tecta uagantur.
<verg. geor. 3.541>	Iam maris immensi prolem et genus omne natantum
<verg. geor. 3.542>	Litore in extremo ceu naufraga corpora fluctus
<verg. geor. 3.543>	Proluit; insolitae fugiunt in flumina phocae.
<verg. geor. 3.544>	Interit et curuis frustra defensa latebris
<verg. geor. 3.545>	Vipera et attoniti squamis astantibus hydri.
<verg. geor. 3.546>	Ipsis est aer auibus non aequus, et illae
<verg. geor. 3.547>	Praecipites alta uitam sub nube relinquont.
<verg. geor. 3.548>	Praeterea iam nec mutari pabula refert
<verg. geor. 3.549>	Quaesitaeque nocent artes; cessere magistri,
<verg. geor. 3.550>	Phillyrides Chiron Amythaoniusque Melampus.
<verg. geor. 3.551>	Saeuit et in lucem Stygiis emissa tenebris
<verg. geor. 3.552>	Pallida Tisiphone Morbos agit ante Metumque
<verg. geor. 3.553>	Inque dies auidum surgens caput altius effert;
<verg. geor. 3.554>	Balatu pecorum et crebris mugitibus amnes
<verg. geor. 3.555>	Arentesque sonant ripae collesque supini.
<verg. geor. 3.556>	Iamque cateruatim dat stragem atque aggerat ipsis
<verg. geor. 3.557>	In stabulis turpi dilapsa cadauera tabo,
<verg. geor. 3.558>	Donec humo tegere ac foueis abscondere discunt.
<verg. geor. 3.559>	Nam neque erat coriis usus, nec uiscera quisquam
<verg. geor. 3.560>	Aut undis abolere potest aut uincere flamma;
<verg. geor. 3.561>	Ne tondere quidem morbo illuuieque peresa
<verg. geor. 3.562>	Vellera nec telas possunt attingere putris;
<verg. geor. 3.563>	Verum etiam inuisos si quis temptarat amictus,
<verg. geor. 3.564>	Ardentes papulae atque immundus olentia sudor
<verg. geor. 3.565>	Membra sequebatur, nec longo deinde moranti
<verg. geor. 3.566>	Tempore contactos artus sacer ignis edebat.
<verg. geor. 4.1>	Protinus aerii mellis caelestia dona
<verg. geor. 4.2>	Exsequar: hanc etiam, Maecenas, aspice partem.
<verg. geor. 4.3>	Admiranda tibi leuium spectacula rerum
<verg. geor. 4.4>	Magnanimosque duces totiusque ordine gentis
<verg. geor. 4.5>	Mores et studia et populos et proelia dicam.
<verg. geor. 4.6>	In tenui labor; at tenuis non gloria, si quem
<verg. geor. 4.7>	Numina laeua sinunt auditque uocatus Apollo.
<verg. geor. 4.8>	Principio sedes apibus statioque petenda,
<verg. geor. 4.9>	Quo neque sit uentis aditus (nam pabula uenti
<verg. geor. 4.10>	Ferre domum prohibent) neque oues haedique petulci
<verg. geor. 4.11>	Floribus insultent aut errans bucula campo
<verg. geor. 4.12>	Decutiat rorem et surgentis atterat herbas.
<verg. geor. 4.13>	Absint et picti squalentia terga lacerti
<verg. geor. 4.14>	Pinguibus a stabulis meropesque aliaeque uolucres
<verg. geor. 4.15>	Et manibus Procne pectus signata cruentis;
<verg. geor. 4.16>	Omnia nam late uastant ipsasque uolantis
<verg. geor. 4.17>	Ore ferunt dulcem nidis immitibus escam.
<verg. geor. 4.18>	At liquidi fontes et stagna uirentia musco
<verg. geor. 4.19>	Adsint et tenuis fugiens per gramina riuos,
<verg. geor. 4.20>	Palmaque uestibulum aut ingens oleaster inumbret,
<verg. geor. 4.21>	Vt, cum prima noui ducent examina reges
<verg. geor. 4.22>	Vere suo ludetque fauis emissa iuuentus,
<verg. geor. 4.23>	Vicina inuitet decedere ripa calori,
<verg. geor. 4.24>	Obuiaque hospitiis teneat frondentibus arbos;
<verg. geor. 4.25>	In medium, seu stabit iners seu profluet umor,
<verg. geor. 4.26>	Transuersas salices et grandia conice saxa,
<verg. geor. 4.27>	Pontibus ut crebris possint consistere et alas
<verg. geor. 4.28>	Pandere ad aestiuom solem, si forte morantis
<verg. geor. 4.29>	Sparserit aut praeceps Neptuno immerserit Eurus.
<verg. geor. 4.30>	Haec circum casiae uirides et olentia late
<verg. geor. 4.31>	Serpulla et grauiter spirantis copia thymbrae
<verg. geor. 4.32>	Floreat, inriguumque bibant uiolaria fontem.
<verg. geor. 4.33>	Ipsa autem, seu corticibus tibi suta cauatis
<verg. geor. 4.34>	Seu lento fuerint aluaria uimine texta,
<verg. geor. 4.35>	Angustos habeant aditus; nam frigore mella
<verg. geor. 4.36>	Cogit hiemps eademque calor liquefacta remittit.
<verg. geor. 4.37>	Vtraque uis apibus pariter metuenda; neque illae
<verg. geor. 4.38>	Nequiquam in tectis certatim tenuia cera
<verg. geor. 4.39>	Spiramenta linunt, fucoque et floribus oras
<verg. geor. 4.40>	Explent, collectumque haec ipsa ad munera gluten
<verg. geor. 4.41>	Et uisco et Phrygiae seruant pice lentius Idae.
<verg. geor. 4.42>	Saepe etiam effossis, si uera est fama, latebris
<verg. geor. 4.43>	Sub terra fouere larem penitusque repertae
<verg. geor. 4.44>	Pumicibusque cauis exessaeque arboris antro.
<verg. geor. 4.45>	Tu tamen et leui rimosa cubilia limo
<verg. geor. 4.46>	Vngue fouens circum et raras superinice frondes.
<verg. geor. 4.47>	Neu propius tectis taxum sine neue rubentis
<verg. geor. 4.48>	Vre foco cancros, altae neu crede paludi
<verg. geor. 4.49>	Aut ubi odor caeni grauis aut ubi concaua pulsu
<verg. geor. 4.50>	Saxa sonant uocisque offensa resultat imago.
<verg. geor. 4.51>	Quod superest, ubi pulsam hiemem Sol aureus egit
<verg. geor. 4.52>	Sub terras caelumque aestiua luce reclusit,
<verg. geor. 4.53>	Illae continuo saltus siluasque peragrant
<verg. geor. 4.54>	Purpureosque metunt flores et flumina libant
<verg. geor. 4.55>	Summa leues. Hinc nescio qua dulcedine laetae
<verg. geor. 4.56>	Progeniem nidosque fouent, hinc arte recentis
<verg. geor. 4.57>	Excudunt ceras et mella tenacia fingunt.
<verg. geor. 4.58>	Hinc ubi iam emissum caueis ad sidera caeli
<verg. geor. 4.59>	Nare per aestatem liquidam suspexeris agmen
<verg. geor. 4.60>	Obscuramque trahi uento mirabere nubem,
<verg. geor. 4.61>	Contemplator: aquas dulcis et frondea semper
<verg. geor. 4.62>	Tecta petunt. Huc tu iussos asperge sapores,
<verg. geor. 4.63>	Trita melisphylla et cerinthae ignobile gramen,
<verg. geor. 4.64>	Tinnitusque cie et Matris quate cymbala circum;
<verg. geor. 4.65>	Ipsae consident medicatis sedibus, ipsae
<verg. geor. 4.66>	Intuma more suo sese in cunabula condent.
<verg. geor. 4.67>	Sin autem ad pugnam exierint - nam saepe duobus
<verg. geor. 4.68>	Regibus incessit magno discordia motu;
<verg. geor. 4.69>	Continuoque animos uulgi et trepidantia bello
<verg. geor. 4.70>	Corda licet longe praesciscere: namque morantis
<verg. geor. 4.71>	Martius ille aeris rauci canor increpat et uox
<verg. geor. 4.72>	Auditur fractos sonitus imitata tubarum.
<verg. geor. 4.73>	Tum trepidae inter se coeunt pinnisque coruscant
<verg. geor. 4.74>	Spiculaque exacuunt rostris aptantque lacertos
<verg. geor. 4.75>	Et circa regem atque ipsa ad praetoria densae
<verg. geor. 4.76>	Miscentur magnisque uocant clamoribus hostem.
<verg. geor. 4.77>	Ergo, ubi uer nanctae sudum camposque patentis,
<verg. geor. 4.78>	Erumpunt portis; concurritur aethere in alto,
<verg. geor. 4.79>	Fit sonitus, magnum mixtae glomerantur in orbem
<verg. geor. 4.80>	Praecipitesque cadunt; non densior aere grando
<verg. geor. 4.81>	Nec de concussa tantum pluit ilice glandis.
<verg. geor. 4.82>	Ipsi per medias acies insignibus alis
<verg. geor. 4.83>	Ingentis animos angusto in pectore uersant
<verg. geor. 4.84>	Vsque adeo obnixi non cedere, dum grauis aut hos
<verg. geor. 4.85>	Aut hos uersa fuga uictor dare terga subegit.
<verg. geor. 4.86>	Hi motus animorum atque haec certamina tanta
<verg. geor. 4.87>	Pulueris exigui iactu compressa quiescent.
<verg. geor. 4.88>	Verum ubi ductores acie reuocaueris ambo,
<verg. geor. 4.89>	Deterior qui uisus, eum, ne prodigus obsit,
<verg. geor. 4.90>	Dede neci; melior uacua sine regnet in aula.
<verg. geor. 4.91>	Alter erit maculis auro squalentibus ardens;
<verg. geor. 4.92>	Nam duo sunt genera; hic melior, insignis et ore
<verg. geor. 4.93>	Et rutilis clarus squamis; ille horridus alter
<verg. geor. 4.94>	Desidia latamque trahens inglorius aluom.
<verg. geor. 4.95>	Vt binae regum facies, ita corpora plebis.
<verg. geor. 4.96>	Namque aliae turpes horrent, ceu puluere ab alto
<verg. geor. 4.97>	Quom uenit et sicco terram spuit ore uiator
<verg. geor. 4.98>	Aridus; elucent aliae et fulgore coruscant
<verg. geor. 4.99>	Ardentes auro et paribus lita corpora guttis.
<verg. geor. 4.100>	Haec potior suboles, hinc caeli tempore certo
<verg. geor. 4.101>	Dulcia mella premes, nec tantum dulcia, quantum
<verg. geor. 4.102>	Et liquida et durum Bacchi domitura saporem.
<verg. geor. 4.103>	At cum incerta uolant caeloque examina ludunt
<verg. geor. 4.104>	Contemnuntque fauos et frigida tecta relinquont,
<verg. geor. 4.105>	Instabilis animos ludo prohibebis inani.
<verg. geor. 4.106>	Nec magnus prohibere labor: tu regibus alas
<verg. geor. 4.107>	Eripe; non illis quisquam cunctantibus altum
<verg. geor. 4.108>	Ire iter aut castris audebit uellere signa.
<verg. geor. 4.109>	Inuitent croceis halantes floribus horti
<verg. geor. 4.110>	Et custos furum atque auium cum falce saligna
<verg. geor. 4.111>	Hellespontiaci seruet tutela Priapi.
<verg. geor. 4.112>	Ipse thymum tinosque ferens de montibus altis
<verg. geor. 4.113>	Tecta serat late circum, quoi talia curae;
<verg. geor. 4.114>	Ipse labore manum duro terat, ipse feracis
<verg. geor. 4.115>	Figat humo plantas et amicos irriget imbris.
<verg. geor. 4.116>	Atque equidem, extremo ni iam sub fine laborum
<verg. geor. 4.117>	Vela traham et terris festinem aduertere proram,
<verg. geor. 4.118>	Forsitan et pinguis hortos quae cura colendi
<verg. geor. 4.119>	Ornaret canerem biferique rosaria Paesti
<verg. geor. 4.120>	Quoque modo potis gauderent intiba riuis
<verg. geor. 4.121>	Et uiridis apio ripae tortusque per herbam
<verg. geor. 4.122>	Cresceret in uentrem cucumis; nec sera comantem
<verg. geor. 4.123>	Narcissum aut flexi tacuissem uimen acanthi
<verg. geor. 4.124>	Pallentisque hederas et amantis litora myrtos.
<verg. geor. 4.125>	Namque sub Oebaliae memini me turribus arcis,
<verg. geor. 4.126>	Qua niger umectat flauentia culta Galaesus,
<verg. geor. 4.127>	Corycium uidisse senem, cui pauca relicti
<verg. geor. 4.128>	Iugera ruris erant, nec fertilis illa iuuencis
<verg. geor. 4.129>	Nec pecori opportuna seges nec commoda Baccho.
<verg. geor. 4.130>	Hic rarum tamen in dumis holus albaque circum
<verg. geor. 4.131>	Lilia uerbenasque premens uescumque papauer
<verg. geor. 4.132>	Regum aequabat opes animis seraque reuertens
<verg. geor. 4.133>	Nocte domum dapibus mensas onerabat inemptis.
<verg. geor. 4.134>	Primus uere rosam atque autumno carpere poma
<verg. geor. 4.135>	Et, cum tristis hiemps etiamnum frigore saxa
<verg. geor. 4.136>	Rumperet et glacie cursus frenaret aquarum,
<verg. geor. 4.137>	Ille comam mollis iam tondebat hyacinthi
<verg. geor. 4.138>	Aestatem increpitans seram Zephyrosque morantis.
<verg. geor. 4.139>	Ergo apibus fetis idem atque examine multo
<verg. geor. 4.140>	Primus abundare et spumantia cogere pressis
<verg. geor. 4.141>	Mella fauis; illi tiliae atque uberrima pinus,
<verg. geor. 4.142>	Quotque in flore nouo pomis se fertilis arbos
<verg. geor. 4.143>	Induerat, totidem autumno matura tenebat.
<verg. geor. 4.144>	Ille etiam seras in uersum distulit ulmos
<verg. geor. 4.145>	Eduramque pirum et spinos iam pruna ferentis
<verg. geor. 4.146>	Iamque ministrantem platanum potantibus umbras.
<verg. geor. 4.147>	Verum haec ipse equidem spatiis exclusus iniquis
<verg. geor. 4.148>	Praetereo atque aliis post me memoranda relinquo.
<verg. geor. 4.149>	Nunc age, naturas apibus quas Iuppiter ipse
<verg. geor. 4.150>	Addidit, expediam, pro qua mercede canoros
<verg. geor. 4.151>	Curetum sonitus crepitantiaque aera secutae
<verg. geor. 4.152>	Dictaeo caeli regem pauere sub antro.
<verg. geor. 4.153>	Solae communis natos, consortia tecta
<verg. geor. 4.154>	Vrbis habent magnisque agitant sub legibus aeuom
<verg. geor. 4.155>	Et patriam solae et certos nouere penatis;
<verg. geor. 4.156>	Venturaeque hiemis memores aestate laborem
<verg. geor. 4.157>	Experiuntur et in medium quaesita reponunt.
<verg. geor. 4.158>	Namque aliae uictu inuigilant et foedere pacto
<verg. geor. 4.159>	Exercentur agris; pars intra saepta domorum
<verg. geor. 4.160>	Narcissi lacrimam et lentum de cortice gluten
<verg. geor. 4.161>	Prima fauis ponunt fundamina, deinde tenacis
<verg. geor. 4.162>	Suspendunt ceras; aliae spem gentis adultos
<verg. geor. 4.163>	Educunt fetus; aliae purissima mella
<verg. geor. 4.164>	Stipant et liquido distendunt nectare cellas.
<verg. geor. 4.165>	Sunt, quibus ad portas cecidit custodia sorti
<verg. geor. 4.166>	Inque uicem speculantur aquas et nubila caeli,
<verg. geor. 4.167>	Aut onera accipiunt uenientum, aut agmine facto
<verg. geor. 4.168>	Ignauom fucos pecus a praesepibus arcent:
<verg. geor. 4.169>	Feruit opus, redolentque thymo fragrantia mella.
<verg. geor. 4.170>	Ac ueluti lentis Cyclopes fulmina massis
<verg. geor. 4.171>	Cum properant, alii taurinis follibus auras
<verg. geor. 4.172>	Accipiunt redduntque, alii stridentia tingunt
<verg. geor. 4.173>	Aera lacu; gemit inpositis incudibus Aetna;
<verg. geor. 4.174>	Illi inter sese magna ui bracchia tollunt
<verg. geor. 4.175>	In numerum uersantque tenaci forcipe ferrum:
<verg. geor. 4.176>	Non aliter, si parua licet componere magnis,
<verg. geor. 4.177>	Cecropias innatus apes amor urget habendi
<verg. geor. 4.178>	Munere quamque suo. Grandaeuis oppida curae
<verg. geor. 4.179>	Et munire fauos et daedala fingere tecta.
<verg. geor. 4.180>	At fessae multa referunt se nocte minores
<verg. geor. 4.181>	Crura thymo plenae; pascuntur et arbuta passim
<verg. geor. 4.182>	Et glaucas salices casiamque crocumque rubentem
<verg. geor. 4.183>	Et pinguem tiliam et ferrugineos hyacinthos.
<verg. geor. 4.184>	Omnibus una quies operum, labor omnibus unus:
<verg. geor. 4.185>	Mane ruunt portis, nusquam mora; rursus easdem
<verg. geor. 4.186>	Vesper ubi e pastu tandem decedere campis
<verg. geor. 4.187>	Admonuit, tum tecta petunt, tum corpora curant;
<verg. geor. 4.188>	Fit sonitus mussantque oras et limina circum.
<verg. geor. 4.189>	Post, ubi iam thalamis se composuere, siletur
<verg. geor. 4.190>	In noctem fessosque sopor suus occupat artus.
<verg. geor. 4.191>	Nec uero a stabulis pluuia impendente recedunt
<verg. geor. 4.192>	Longius aut credunt caelo aduentantibus Euris,
<verg. geor. 4.193>	Sed circum tutae sub moenibus urbis aquantur
<verg. geor. 4.194>	Excursusque breuis temptant, et saepe lapillos,
<verg. geor. 4.195>	Vt cumbae instabiles fluctu iactante saburram,
<verg. geor. 4.196>	Tollunt, his sese per inania nubila librant.
<verg. geor. 4.203>	Saepe etiam duris errando in cotibus alas
<verg. geor. 4.204>	Attriuere ultroque animam sub fasce dedere;
<verg. geor. 4.205>	Tantus amor florum et generandi gloria mellis.
<verg. geor. 4.197>	Illum adeo placuisse apibus mirabere morem,
<verg. geor. 4.198>	Quod neque concubitu indulgent nec corpora segnis
<verg. geor. 4.199>	In Venerem soluunt aut fetus nixibus edunt,
<verg. geor. 4.200>	Verum ipsae e foliis natos, e suauibus herbis
<verg. geor. 4.201>	Ore legunt, ipsae regem paruosque Quirites
<verg. geor. 4.202>	Sufficiunt aulasque et cerea regna refigunt.
<verg. geor. 4.206>	Ergo ipsas quamuis angusti terminus aeui
<verg. geor. 4.207>	Excipiat (neque enim plus septima ducitur aestas),
<verg. geor. 4.208>	At genus immortale manet multosque per annos
<verg. geor. 4.209>	Stat fortuna domus, et aui numerantur auorum.
<verg. geor. 4.210>	Praeterea regem non sic Aegyptos et ingens
<verg. geor. 4.211>	Lydia nec populi Parthorum aut Medus Hydaspes
<verg. geor. 4.212>	Obseruant. Rege incolumi mens omnibus una est;
<verg. geor. 4.213>	Amisso rupere fidem constructaque mella
<verg. geor. 4.214>	Diripuere ipsae et cratis soluere fauorum.
<verg. geor. 4.215>	Ille operum custos, illum admirantur et omnes
<verg. geor. 4.216>	Circumstant fremitu denso stipantque frequentes
<verg. geor. 4.217>	Et saepe attollunt umeris et corpora bello
<verg. geor. 4.218>	Obiectant pulchramque petunt per uolnera mortem.
<verg. geor. 4.219>	His quidam signis atque haec exempla secuti
<verg. geor. 4.220>	Esse apibus partem diuinae mentis et haustus
<verg. geor. 4.221>	Aetherios dixere; deum namque ire per omnis
<verg. geor. 4.222>	Terrasque tractusque maris caelumque profundum;
<verg. geor. 4.223>	Hinc pecudes, armenta, uiros, genus omne ferarum,
<verg. geor. 4.224>	Quemque sibi tenuis nascentem arcessere uitas:
<verg. geor. 4.225>	Scilicet huc reddi deinde ac resoluta referri
<verg. geor. 4.226>	Omnia, nec morti esse locum, sed uiua uolare
<verg. geor. 4.227>	Sideris in numerum atque alto succedere caelo.
<verg. geor. 4.228>	Si quando sedem augustam seruataque mella
<verg. geor. 4.229>	Thesauris relines, prius haustu sparsus aquarum
<verg. geor. 4.230>	Ora foue, fumosque manu praetende sequacis.
<verg. geor. 4.231>	Bis grauidos cogunt fetus, duo tempora messis:
<verg. geor. 4.232>	Taygete simul os terris ostendit honestum
<verg. geor. 4.233>	Pleas et Oceani spretos pede reppulit amnis,
<verg. geor. 4.234>	Aut eadem sidus fugiens ubi Piscis aquosi
<verg. geor. 4.235>	Tristior hibernas caelo descendit in undas.
<verg. geor. 4.236>	Illis ira modum supra est, laesaeque uenenum
<verg. geor. 4.237>	Morsibus inspirant et spicula caeca relinquont
<verg. geor. 4.238>	Adfixae uenis animasque in uolnere ponunt.
<verg. geor. 4.239>	Sin duram metues hiemem parcesque futuro
<verg. geor. 4.240>	Contusosque animos et res miserabere fractas,
<verg. geor. 4.241>	At suffire thymo cerasque recidere inanis
<verg. geor. 4.242>	Quis dubitet? nam saepe fauos ignotus adedit
<verg. geor. 4.243>	Stelio et lucifugis congesta cubilia blattis
<verg. geor. 4.244>	Immunisque sedens aliena ad pabula fucus;
<verg. geor. 4.245>	Aut asper crabro imparibus se immiscuit armis
<verg. geor. 4.246>	Aut dirum tiniae genus, aut inuisa Mineruae
<verg. geor. 4.247>	Laxos in foribus suspendit aranea cassis.
<verg. geor. 4.248>	Quo magis exhaustae fuerint, hoc acrius omnes
<verg. geor. 4.249>	Incumbent generis lapsi sarcire ruinas
<verg. geor. 4.250>	Complebuntque foros et floribus horrea texent.
<verg. geor. 4.251>	Si uero, quoniam casus apibus quoque nostros
<verg. geor. 4.252>	Vita tulit, tristi languebunt corpora morbo;
<verg. geor. 4.253>	Quod iam non dubiis poteris cognoscere signis:
<verg. geor. 4.254>	Continuo est aegris alius color; horrida uoltum
<verg. geor. 4.255>	Deformat macies; tum corpora luce carentum
<verg. geor. 4.256>	Exportant tectis et tristia funera ducunt;
<verg. geor. 4.257>	Aut illae pedibus conexae ad limina pendent
<verg. geor. 4.258>	Aut intus clausis cunctantur in aedibus omnes
<verg. geor. 4.259>	Ignauaeque fame et contracto frigore pigrae;
<verg. geor. 4.260>	Tum sonus auditur grauior tractimque susurrant,
<verg. geor. 4.261>	Frigidus ut quondam siluis immurmurat Auster,
<verg. geor. 4.262>	Vt mare sollicitum stridit refluentibus undis,
<verg. geor. 4.263>	Aestuat ut clausis rapidus fornacibus ignis:
<verg. geor. 4.264>	Hic iam galbaneos suadebo incendere odores
<verg. geor. 4.265>	Mellaque harundineis inferre canalibus, ultro
<verg. geor. 4.266>	Hortantem et fessas ad pabula nota uocantem.
<verg. geor. 4.267>	Proderit et tunsum gallae admiscere saporem
<verg. geor. 4.268>	Arentisque rosas, aut igni pinguia multo
<verg. geor. 4.269>	Defruta uel psithia passos de uite racemos
<verg. geor. 4.270>	Cecropiumque thymum et graue olentia centaurea.
<verg. geor. 4.271>	Est etiam flos in pratis, cui nomen amello
<verg. geor. 4.272>	Fecere agricolae, facilis quaerentibus herba;
<verg. geor. 4.273>	Namque uno ingentem tollit de caespite siluam
<verg. geor. 4.274>	Aureus ipse, sed in foliis, quae plurima circum
<verg. geor. 4.275>	Funduntur, uiolae sublucet purpura nigrae;
<verg. geor. 4.276>	Saepe deum nexis ornatae torquibus arae;
<verg. geor. 4.277>	Asper in ore sapor; tonsis in uallibus illum
<verg. geor. 4.278>	Pastores et curua legunt prope flumina Mellae:
<verg. geor. 4.279>	Huius odorato radices incoque Baccho
<verg. geor. 4.280>	Pabulaque in foribus plenis appone canistris.
<verg. geor. 4.281>	Sed si quem proles subito defecerit omnis,
<verg. geor. 4.282>	Nec, genus unde nouae stirpis reuocetur, habebit,
<verg. geor. 4.283>	Tempus et Arcadii memoranda inuenta magistri
<verg. geor. 4.284>	Pandere quoque modo caesis iam saepe iuuencis
<verg. geor. 4.285>	Insincerus apes tulerit cruor. Altius omnem
<verg. geor. 4.286>	Expediam prima repetens ab origine famam.
<verg. geor. 4.287>	Nam qua Pellaei gens fortunata Canopi
<verg. geor. 4.288>	Accolit effuso stagnantem flumine Nilum
<verg. geor. 4.289>	Et circum pictis uehitur sua rura phaselis
<verg. geor. 4.290>	Quaque pharetratae uicinia Persidis urget
<verg. geor. 4.292>	Et diuersa ruens septem discurrit in ora
<verg. geor. 4.293>	Vsque coloratis amnis deuexus ab Indis,
<verg. geor. 4.291>	Et uiridem Aegyptum nigra fecundat harena,
<verg. geor. 4.294>	Omnis in hac certam regio iacit arte salutem.
<verg. geor. 4.295>	Exiguus primum atque ipsos contractus in usus
<verg. geor. 4.296>	Eligitur locus: hunc angustique imbrice tecti
<verg. geor. 4.297>	Parietibusque premunt artis et quattuor addunt,
<verg. geor. 4.298>	Quattuor a uentis obliqua luce fenestras.
<verg. geor. 4.299>	Tum uitulus bima curuans iam cornua fronte
<verg. geor. 4.300>	Quaeritur, huic geminae nares et spiritus oris
<verg. geor. 4.301>	Multa reluctanti obstruitur, plagisque perempto
<verg. geor. 4.302>	Tunsa per integram soluontur uiscera pellem.
<verg. geor. 4.303>	Sic positum in clauso linquunt et ramea costis
<verg. geor. 4.304>	Subiciunt fragmenta, thymum casiasque recentis.
<verg. geor. 4.305>	Hoc geritur Zephyris primum impellentibus undas,
<verg. geor. 4.306>	Ante nouis rubeant quam prata coloribus, ante
<verg. geor. 4.307>	Garrula quam tignis nidum suspendat hirundo.
<verg. geor. 4.308>	Interea teneris tepefactus in ossibus umor
<verg. geor. 4.309>	Aestuat, et uisenda modis animalia miris,
<verg. geor. 4.310>	Trunca pedum primo, mox et stridentia pennis,
<verg. geor. 4.311>	Miscentur tenuemque magis magis aera carpunt,
<verg. geor. 4.312>	Donec ut aestiuis effusus nubibus imber
<verg. geor. 4.313>	Erupere aut ut neruo pulsante sagittae,
<verg. geor. 4.314>	Prima leues ineunt si quando proelia Parthi.
<verg. geor. 4.315>	Quis deus hanc, Musae, quis nobis extudit artem?
<verg. geor. 4.316>	Vnde noua ingressus hominum experientia cepit?
<verg. geor. 4.317>	Pastor Aristaeus fugiens Peneia Tempe
<verg. geor. 4.318>	Amissis, ut fama, apibus morboque fameque
<verg. geor. 4.319>	Tristis ad extremi sacrum caput astitit amnis
<verg. geor. 4.320>	Multa querens atque hac affatus uoce parentem:
<verg. geor. 4.321>	"Mater, Cyrene mater, quae gurgitis huius
<verg. geor. 4.322>	Ima tenes, quid me praeclara stirpe deorum
<verg. geor. 4.323>	(Si modo, quem perhibes, pater est Thymbraeus Apollo)
<verg. geor. 4.324>	Inuisum fatis genuisti? aut quo tibi nostri
<verg. geor. 4.325>	Pulsus amor? quid me caelum sperare iubebas?
<verg. geor. 4.326>	En etiam hunc ipsum uitae mortalis honorem,
<verg. geor. 4.327>	Quem mihi uix frugum et pecudum custodia sollers
<verg. geor. 4.328>	Omnia temptanti extuderat, te matre relinquo.
<verg. geor. 4.329>	Quin age et ipsa manu felicis erue siluas,
<verg. geor. 4.330>	Fer stabulis inimicum ignem atque interfice messis,
<verg. geor. 4.331>	Vre sata et ualidam in uitis molire bipennem,
<verg. geor. 4.332>	Tanta meae si te ceperunt taedia laudis".
<verg. geor. 4.333>	At mater sonitum thalamo sub fluminis alti
<verg. geor. 4.334>	Sensit. eam circum Milesia uellera Nymphae
<verg. geor. 4.335>	Carpebant hyali saturo fucata colore,
<verg. geor. 4.336>	Drymoque Xanthoque Ligeaque Phyllodoceque,
<verg. geor. 4.337>	Caesariem effusae nitidam per candida colla,
<verg. geor. 4.338>	Nisaee Spioque Thaliaque Cymodoceque
<verg. geor. 4.339>	Cydippeque et flaua Lycorias, altera uirgo,
<verg. geor. 4.340>	Altera tum primos Lucinae experta labores,
<verg. geor. 4.341>	Clioque et Beroe soror, Oceanitides ambae,
<verg. geor. 4.342>	Ambae auro, pictis incinctae pellibus ambae,
<verg. geor. 4.343>	Atque Ephyre atque Opis et Asia Deiopea
<verg. geor. 4.344>	Et tandem positis uelox Arethusa sagittis.
<verg. geor. 4.345>	Inter quas curam Clymene narrabat inanem
<verg. geor. 4.346>	Vulcani Martisque dolos et dulcia furta
<verg. geor. 4.347>	Aque Chao densos diuum numerabat amores.
<verg. geor. 4.348>	Carmine quo captae dum fusis mollia pensa
<verg. geor. 4.349>	Deuoluunt, iterum maternas impulit auris
<verg. geor. 4.350>	Luctus Aristaei, uitreisque sedilibus omnes
<verg. geor. 4.351>	Obstipuere; sed ante alias Arethusa sorores
<verg. geor. 4.352>	Prospiciens summa flauom caput extulit unda,
<verg. geor. 4.353>	Et procul: "O gemitu non frustra exterrita tanto,
<verg. geor. 4.354>	Cyrene soror, ipse tibi, tua maxima cura,
<verg. geor. 4.355>	Tristis Aristaeus Penei genitoris ad undam
<verg. geor. 4.356>	Stat lacrimans et te crudelem nomine dicit".
<verg. geor. 4.357>	Huic percussa noua mentem formidine mater:
<verg. geor. 4.358>	"Duc, age, duc ad nos; fas illi limina diuom
<verg. geor. 4.359>	Tangere" ait: simul alta iubet discedere late
<verg. geor. 4.360>	Flumina, qua iuuenis gressus inferret. At illum
<verg. geor. 4.361>	Curuata in montis faciem circumstetit unda
<verg. geor. 4.362>	Accepitque sinu uasto misitque sub amnem.
<verg. geor. 4.363>	Iamque domum mirans genetricis et umida regna
<verg. geor. 4.364>	Speluncisque lacus clausos lucosque sonantis
<verg. geor. 4.365>	Ibat, et ingenti motu stupefactus aquarum
<verg. geor. 4.366>	Omnia sub magna labentia flumina terra
<verg. geor. 4.367>	Spectabat diuersa locis, Phasimque Lycumque
<verg. geor. 4.368>	Et caput unde altus primum se erumpit Enipeus,
<verg. geor. 4.369>	Vnde pater Tiberinus, et unde Aniena fluenta
<verg. geor. 4.370>	Saxosusque sonans Hypanis Mysusque Caicus
<verg. geor. 4.371>	Et gemina auratus taurino cornua uultu
<verg. geor. 4.372>	Eridanus, quo non alius per pinguia culta
<verg. geor. 4.373>	In mare purpureum uiolentior effluit amnis.
<verg. geor. 4.374>	Postquam est in thalami pendentia pumice tecta
<verg. geor. 4.375>	Peruentum et nati fletus cognouit inanis
<verg. geor. 4.376>	Cyrene, manibus liquidos dant ordine fontis
<verg. geor. 4.377>	Germanae tonsisque ferunt mantelia uillis;
<verg. geor. 4.378>	Pars epulis onerant mensas et plena reponunt
<verg. geor. 4.379>	Pocula, Panchaeis adolescunt ignibus arae.
<verg. geor. 4.380>	Et mater: "Cape Maeonii carchesia Bacchi;
<verg. geor. 4.381>	Oceano libemus!" ait. Simul ipsa precatur
<verg. geor. 4.382>	Oceanumque patrem rerum Nymphasque sorores,
<verg. geor. 4.383>	Centum quae siluas, centum quae flumina seruant.
<verg. geor. 4.384>	Ter liquido ardentem perfundit nectare Vestam,
<verg. geor. 4.385>	Ter flamma ad summum tecti subiecta reluxit.
<verg. geor. 4.386>	Omine quo firmans animum sic incipit ipsa:
<verg. geor. 4.387>	"Est in Carpathio Neptuni gurgite uates
<verg. geor. 4.388>	Caeruleus Proteus, magnum qui piscibus aequor
<verg. geor. 4.389>	Et iuncto bipedum curru metitur equorum.
<verg. geor. 4.390>	Hic nunc Emathiae portus patriamque reuisit
<verg. geor. 4.391>	Pallenen; hunc et Nymphae ueneramur et ipse
<verg. geor. 4.392>	Grandaeuus Nereus: nouit namque omnia uates,
<verg. geor. 4.393>	Quae sint, quae fuerint, quae mox uentura trahantur;
<verg. geor. 4.394>	Quippe ita Neptuno uisum est, immania cuius
<verg. geor. 4.395>	Armenta et turpis pascit sub gurgite phocas.
<verg. geor. 4.396>	Hic tibi, nate, prius uinclis capiendus, ut omnem
<verg. geor. 4.397>	Expediat morbi causam euentusque secundet.
<verg. geor. 4.398>	Nam sine ui non ulla dabit praecepta, neque illum
<verg. geor. 4.399>	Orando flectes; uim duram et uincula capto
<verg. geor. 4.400>	Tende; doli circum haec demum frangentur inanes.
<verg. geor. 4.401>	Ipsa ego te, medios cum sol accenderit aestus,
<verg. geor. 4.402>	Cum sitiunt herbae et pecori iam gratior umbra est,
<verg. geor. 4.403>	In secreta senis ducam, quo fessus ab undis
<verg. geor. 4.404>	Se recipit, facile ut somno aggrediare iacentem.
<verg. geor. 4.405>	Verum ubi correptum manibus uinclisque tenebis,
<verg. geor. 4.406>	Tum uariae eludent species atque ora ferarum.
<verg. geor. 4.407>	Fiet enim subito sus horridus atraque tigris
<verg. geor. 4.408>	Squamosusque draco et fulua ceruice leaena,
<verg. geor. 4.409>	Aut acrem flammae sonitum dabit atque ita uinclis
<verg. geor. 4.410>	Excidet aut in aquas tenuis dilapsus abibit.
<verg. geor. 4.411>	Sed quanto ille magis formas se uertet in omnis
<verg. geor. 4.412>	Tam tu, nate, magis contende tenacia uincla,
<verg. geor. 4.413>	Donec talis erit mutato corpore qualem
<verg. geor. 4.414>	Videris incepto tegeret cum lumina somno".
<verg. geor. 4.415>	Haec ait et liquidum ambrosiae diffundit odorem,
<verg. geor. 4.416>	Quo totum nati corpus perduxit: at illi
<verg. geor. 4.417>	Dulcis compositis spirauit crinibus aura
<verg. geor. 4.418>	Atque habilis membris uenit uigor. Est specus ingens
<verg. geor. 4.419>	Exessi latere in montis, quo plurima uento
<verg. geor. 4.420>	Cogitur inque sinus scindit sese unda reductos,
<verg. geor. 4.421>	Deprensis olim statio tutissima nautis;
<verg. geor. 4.422>	Intus se uasti Proteus tegit obice saxi.
<verg. geor. 4.423>	Hic iuuenem in latebris auersum a lumine Nympha
<verg. geor. 4.424>	Conlocat; ipsa procul nebulis obscura resistit.
<verg. geor. 4.425>	Iam rapidus torrens sitientis Sirius Indos
<verg. geor. 4.426>	Ardebat caelo et medium sol igneus orbem
<verg. geor. 4.427>	Hausserat, arebant herbae et caua flumina siccis
<verg. geor. 4.428>	Faucibus ad limum radii tepefacta coquebant,
<verg. geor. 4.429>	Cum Proteus consueta petens e fluctibus antra
<verg. geor. 4.430>	Ibat; eum uasti circum gens umida ponti
<verg. geor. 4.431>	Exsultans rorem late dispergit amarum.
<verg. geor. 4.432>	Sternunt se somno diuersae in litore phocae;
<verg. geor. 4.433>	Ipse, uelut stabuli custos in montibus olim,
<verg. geor. 4.434>	Vesper ubi e pastu uitulos ad tecta reducit
<verg. geor. 4.435>	Auditisque lupos acuunt balatibus agni,
<verg. geor. 4.436>	Consedit scopulo medius numerumque recenset.
<verg. geor. 4.437>	Cuius Aristaeo quoniam est oblata facultas,
<verg. geor. 4.438>	Vix defessa senem passus componere membra
<verg. geor. 4.439>	Cum clamore ruit magno manicisque iacentem
<verg. geor. 4.440>	Occupat. Ille suae contra non immemor artis
<verg. geor. 4.441>	Omnia transformat sese in miracula rerum,
<verg. geor. 4.442>	Ignemque horribilemque feram fluuiumque liquentem.
<verg. geor. 4.443>	Verum ubi nulla fugam reperit fallacia, uictus
<verg. geor. 4.444>	In sese redit atque hominis tandem ore locutus:
<verg. geor. 4.445>	"Nam quis te, iuuenum confidentissime, nostras
<verg. geor. 4.446>	Iussit adire domos? quidue hinc petis?" inquit. At ille:
<verg. geor. 4.447>	"Scis, Proteu, scis ipse, neque est te fallere quicquam:
<verg. geor. 4.448>	Sed tu desine uelle. Deum praecepta secuti
<verg. geor. 4.449>	Venimus hinc lassis quaesitum oracula rebus".
<verg. geor. 4.450>	Tantum effatus. Ad haec uates ui denique multa
<verg. geor. 4.451>	Ardentis oculos intorsit lumine glauco
<verg. geor. 4.452>	Et grauiter frendens sic fatis ora resoluit:
<verg. geor. 4.453>	"Non te nullius exercent numinis irae;
<verg. geor. 4.454>	Magna luis commissa. Tibi has miserabilis Orpheus
<verg. geor. 4.455>	Hautquaquam ob meritum poenas, ni fata resistant,
<verg. geor. 4.456>	Suscitat et rapta grauiter pro coniuge saeuit.
<verg. geor. 4.457>	Illa quidem, dum te fugeret per flumina praeceps,
<verg. geor. 4.458>	Immanem ante pedes hydrum moritura puella
<verg. geor. 4.459>	Seruantem ripas alta non uidit in herba.
<verg. geor. 4.460>	At chorus aequalis Dryadum clamore supremos
<verg. geor. 4.461>	Implerunt montis; flerunt Rhodopeiae arces
<verg. geor. 4.462>	Altaque Pangaea et Rhesi Mauortia tellus
<verg. geor. 4.463>	Atque Getae atque Hebrus et Actias Orithyia.
<verg. geor. 4.464>	Ipse caua solans aegrum testudine amorem
<verg. geor. 4.465>	Te, dulcis coniunx, te solo in litore secum,
<verg. geor. 4.466>	Te ueniente die, te decedente canebat.
<verg. geor. 4.467>	Taenarias etiam fauces, alta ostia Ditis,
<verg. geor. 4.468>	Et caligantem nigra formidine lucum
<verg. geor. 4.469>	Ingressus, Manisque adiit regemque tremendum
<verg. geor. 4.470>	Nesciaque humanis precibus mansuescere corda.
<verg. geor. 4.471>	At cantu commotae Erebi de sedibus imis
<verg. geor. 4.472>	Vmbrae ibant tenuis simulacraque luce carentum,
<verg. geor. 4.473>	Quam multa in foliis auium se milia condunt,
<verg. geor. 4.474>	Vesper ubi aut hibernus agit de montibus imber,
<verg. geor. 4.475>	Matres atque uiri defunctaque corpora uita
<verg. geor. 4.476>	Magnanimum heroum, pueri innuptaeque puellae
<verg. geor. 4.477>	Impositique rogis iuuenes ante ora parentum;
<verg. geor. 4.478>	Quos circum limus niger et deformis harundo
<verg. geor. 4.479>	Cocyti tardaque palus inamabilis unda
<verg. geor. 4.480>	Alligat et nouiens Styx interfusa coercet.
<verg. geor. 4.481>	Quin ipsae stupuere domus atque intima Leti
<verg. geor. 4.482>	Tartara caeruleosque implexae crinibus angues
<verg. geor. 4.483>	Eumenides, tenuitque inhians tria Cerberus ora
<verg. geor. 4.484>	Atque Ixionii uento rota constitit orbis.
<verg. geor. 4.485>	Iamque pedem referens casus euaserat omnis,
<verg. geor. 4.486>	Redditaque Eurydice superas ueniebat ad auras
<verg. geor. 4.487>	Pone sequens (namque hanc dederat Proserpina legem),
<verg. geor. 4.488>	Cum subita incautum dementia cepit amantem,
<verg. geor. 4.489>	Ignoscenda quidem, scirent si ignoscere Manes:
<verg. geor. 4.490>	Restitit, Eurydicenque suam iam luce sub ipsa
<verg. geor. 4.491>	Immemor heu! uictusque animi respexit. Ibi omnis
<verg. geor. 4.492>	Effusus labor atque immitis rupta tyranni
<verg. geor. 4.493>	Foedera, terque fragor stagnist auditus Auerni.
<verg. geor. 4.494>	Illa: "Quis et me" inquit "miseram et te perdidit, Orpheu,
<verg. geor. 4.495>	Quis tantus furor? en iterum crudelia retro
<verg. geor. 4.496>	Fata uocant conditque natantia lumina somnus.
<verg. geor. 4.497>	Iamque uale; feror ingenti circumdata nocte
<verg. geor. 4.498>	Inualidasque tibi tendens, heu non tua, palmas".
<verg. geor. 4.499>	Dixit et ex oculis subito, ceu fumus in auras
<verg. geor. 4.500>	Commixtus tenuis, fugit diuersa, neque illum
<verg. geor. 4.501>	Prensantem nequiquam umbras et multa uolentem
<verg. geor. 4.502>	Dicere praeterea uidit; nec portitor Orci
<verg. geor. 4.503>	Amplius obiectam passus transire paludem.
<verg. geor. 4.504>	Quid faceret? quo se rapta bis coniuge ferret?
<verg. geor. 4.505>	Quo fletu Manis, quae numina uoce moueret?
<verg. geor. 4.506>	Illa quidem Stygia nabat iam frigida cumba.
<verg. geor. 4.507>	Septem illum totos perhibent ex ordine menses
<verg. geor. 4.508>	Rupe sub aeria deserti ad Strymonis undam
<verg. geor. 4.509>	Flesse sibi et gelidis haec euoluisse sub astris
<verg. geor. 4.510>	Mulcentem tigris et agentem carmine quercus:
<verg. geor. 4.511>	Qualis populea maerens philomela sub umbra
<verg. geor. 4.512>	Amissos queritur fetus, quos durus arator
<verg. geor. 4.513>	Obseruans nido implumis detraxit; at illa
<verg. geor. 4.514>	Flet noctem ramoque sedens miserabile carmen
<verg. geor. 4.515>	Integrat et maestis late loca questibus implet.
<verg. geor. 4.516>	Nulla Venus, non ulli animum flexere hymenaei:
<verg. geor. 4.517>	Solus Hyperboreas glacies Tanaimque niualem
<verg. geor. 4.518>	Aruaque Riphaeis numquam uiduata pruinis
<verg. geor. 4.519>	Lustrabat, raptam Eurydicen atque irrita Ditis
<verg. geor. 4.520>	Dona querens; spretae Ciconum quo munere matres
<verg. geor. 4.521>	Inter sacra deum nocturnique orgia Bacchi
<verg. geor. 4.522>	Discerptum latos iuuenem sparsere per agros.
<verg. geor. 4.523>	Tum quoque marmorea caput a ceruice reuolsum
<verg. geor. 4.524>	Gurgite cum medio portans Oeagrius Hebrus
<verg. geor. 4.525>	Volueret, Eurydicen uox ipsa et frigida lingua
<verg. geor. 4.526>	A! miseram Eurydicen anima fugiente uocabat:
<verg. geor. 4.527>	Eurydicen toto referebant flumine ripae".
<verg. geor. 4.528>	Haec Proteus, et se iactu dedit aequor in altum,
<verg. geor. 4.529>	Quaque dedit, spumantem undam sub uertice torsit.
<verg. geor. 4.530>	At non Cyrene; namque ultro affata timentem:
<verg. geor. 4.531>	"Nate, licet tristis animo deponere curas.
<verg. geor. 4.532>	Haec omnis morbi causa, hinc miserabile Nymphae,
<verg. geor. 4.533>	Cum quibus illa choros lucis agitabat in altis,
<verg. geor. 4.534>	Exitium misere apibus. Tu munera supplex
<verg. geor. 4.535>	Tende petens pacem et facilis uenerare Napaeas;
<verg. geor. 4.536>	Namque dabunt ueniam uotis irasque remittent.
<verg. geor. 4.537>	Sed, modus orandi qui sit, prius ordine dicam.
<verg. geor. 4.538>	Quattuor eximios praestanti corpore tauros,
<verg. geor. 4.539>	Qui tibi nunc uiridis depascunt summa Lycaei,
<verg. geor. 4.540>	Delige, et intacta totidem ceruice iuuencas.
<verg. geor. 4.541>	Quattuor his aras alta ad delubra dearum
<verg. geor. 4.542>	Constitue et sacrum iugulis demitte cruorem
<verg. geor. 4.543>	Corporaque ipsa boum frondoso desere luco.
<verg. geor. 4.544>	Post, ubi nona suos Aurora ostenderit ortus,
<verg. geor. 4.545>	Inferias Orphei Lethaea papauera mittes
<verg. geor. 4.546>	Et nigram mactabis ouem lucumque reuises;
<verg. geor. 4.547>	Placatam Eurydicen uitula uenerabere caesa".
<verg. geor. 4.548>	Haud mora; continuo matris praecepta facessit:
<verg. geor. 4.549>	Ad delubra uenit, monstratas excitat aras,
<verg. geor. 4.550>	Quattuor eximios praestanti corpore tauros
<verg. geor. 4.551>	Ducit et intacta totidem ceruice iuuencas;
<verg. geor. 4.552>	Post, ubi nona suos Aurora induxerat ortus,
<verg. geor. 4.553>	Inferias Orphei mittit lucumque reuisit.
<verg. geor. 4.554>	Hic uero subitum ac dictu mirabile monstrum
<verg. geor. 4.555>	Aspiciunt, liquefacta bouum per uiscera toto
<verg. geor. 4.556>	Stridere apes utero et ruptis efferuere costis
<verg. geor. 4.557>	Immensasque trahi nubes iamque arbore summa
<verg. geor. 4.558>	Confluere et lentis uuam demittere ramis.
<verg. geor. 4.559>	Haec super aruorum cultu pecorumque canebam
<verg. geor. 4.560>	Et super arboribus, Caesar dum magnus ad altum
<verg. geor. 4.561>	Fulminat Euphraten bello uictorque uolentis
<verg. geor. 4.562>	Per populos dat iura uiamque affectat Olympo.
<verg. geor. 4.563>	Illo Vergilium me tempore dulcis alebat
<verg. geor. 4.564>	Parthenope studiis florentem ignobilis oti,
<verg. geor. 4.565>	Carmina qui lusi pastorum audaxque iuuenta,
<verg. geor. 4.566>	Tityre, te patulae cecini sub tegmine fagi.
